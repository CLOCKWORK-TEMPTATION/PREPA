نيران صديقة
تأليف                                                        إخراج
محمد امين راضي                                                  خالد مرعي
الشعلة العاشرة
و نندم
1990
}بسم الله الرحمن الرحيم {
مشهد 1 									ليل-داخلي
شقة نور – الصالة
يكتب على الشاشة يونيو 2009
يجلس حسين يعقوب وقد  بدا اكبر سنا منهم جميعا ويبدو ان المرض تملكه بينما تناوله نور كوب ماء وتجلس بجواره
نور :
انت عجزت ازاي كده يا حسين  ..ايه اللي حصل
حسين  :
العيا  و الهم
نور :
هم .. فلوس الدروس . ولا اقسط العربية .. هم ايه يا سحس ؟
حسين :
هم الضمير
تنظر له باستغراب شديد
حسين :
ما تستغربيش .. ما انا زيك استغربت برضه ...اني بعد العمر ده كله اكتشفت ان عندي ضمير .. وضمير قاسي قوي .. عارفة .. انا شايف كوبية الميا اللي جبتهالي دي ايه .. شايفها كوباية دم .. عنيا ما بتقعش على حاجة الا واشوف عليها دم ... قعدت اسبوع لا بشرب و لا باكل .. كنت هموت .
نور :
كويس قوي
ينظر لها حسين باستغراب
حسين :
شمتانة فيا ؟
نور :
ابدا ... بس حالتك دي انسب حالة للموضوع اللي عايزاك فيه
ثم تنظر الى  احد الغرف
نور :
لؤي
يخرج  لؤي من الغرفة ليتجه اليهما
حسين :
ده ابن سليم عثمان ؟
قطع
مشهد 2									ليل-خارجي
مقابرة
نرى كل من رافت على كرسيه وبجواره يقف كل من مدحت وطارق يراقبوا اميرة التي اخذت تدور حولها باحثة عن قبر سمرة وتعود لتقف معهم وهي مستغربة
اميرة :
انا متأكده انه كان هنا
رافت :
انتي ما زورتهاش من يوم ما ماتت  .. ممكن  تكوني نسيتي ..
اميرة :
بقولك انا متاكدة انها كانت  مدفونة هنا
مدحت :
ممكن يبقوا دفنوا حد مكانها وغيروا الاسم .. بتحصل
اميرة :
يعني ايه حتى قبرها مش  هعرف اوصله
طارق :
ويعني انتي لسه فاكرة بعد العمر ده كله تدوري على قبرها دلوقتي
اميرة :
وانت مالك انت خليك في حالك
يقترب منهم التربي
رافت :
التربي جاي اهو .. اكيد هيفدنا
التربي :
اؤمروا يا بشوات
اميرة :
ركز معايا لو سمحت ... سنة 98 .. انا دفنت امي ..  ماتت في حادثة قتل .. دفناها بالليل بالليل قوي .. كان اسمها سمرة ... انا فاكراك انت دفنتها معانا .. حتى كنت مستغرب قوي .. ان ما فيش حد فينا بيعيط
التربي :
فاكرها وفاكرك كويس مش محتاج اركز .. ده يوم ما يتنسيش
اميرة :
تمام .. قبرها فين بقى .. انا متاكدة انها ادفنت هنا
التربي :
قبرها مين يا ستي ... انتوا بعد ما مشيتوا سمعنا حرك وفرك واصوات .. اتلبشنا .. فتحنا القبر .. لقينا امك ... عايشة
تنظر اميرة له بدهشة ويصدم الاخرون بشدة
اميرة  :
نعم ؟
قطع
مشهد 3 									ليل-داخلي
شقة نور – الصالة
ينظر حسين الى نور بغضب  بينما يجلس لؤي يتابعه
حسين :
انتي اتجننتي في عقلك ولا ايه يا نور ؟.. عملالي كمين ؟
نور :
شوفوا الراجل قلب ازاي ؟ ده انت كنت من خمس دقايق عامل فيها عبد الندمان
حسين :
ندمان على اللي عملته ... لكن اللي ما عملتوش هندم  عليه ليه ؟.. روح دور على اللي قتل ابوك بعيد عني يا ابني .. انت لسه في عز شبابك والمستقبل قدامك .. بلاش تتأذي وانت صغير كده .. وانتي ياهانم اللي كان بيحميكي مني مات من زمان .. بلاش تفتحي في اللي فات ..عشان انتي مش قده
نور :
لا اقف عندك بقى .. اللي فات اتفتح .. ومش بمزاجنا .. غصبا عنا .. وبقالنا اربع ايام ما بنامش .. ولو اتفضحنا رجلك هتجر هتجر .. فما تعمليش فيها بتاع احنا كلنا دافنينه سوا .. لكن الغلبان ده مالوش ذنب .. غير انه نفسه ينام وهو عارف مين قتل ابوه .. ومش ناوي على اذية حد .. الا بقى لو انت فعلا اللي قتلته
وهو ينهض
حسين :
انا ما بخافش و دراعي ما بيتلويش وما كنش ليا اي مصلحة في  موت سليم عثمان .. موت سليم عثمان مش هيخرج بره البت دي
وللي اسمها اميرة .. والتالة اللي ماتت
نور :
مش طلعت ما ممتتش
حسين :
يعني ايه ؟
نور : مش بقولك ياحسين .. الي فات بيتفتح .. مش مصدقني
حسين :
طظ
ثم يتركهما ويتجه للباب ليرحل  فتستدير نور لتنظر الى لؤي المحبط
لؤي :
واضح ان مافيش امل .. واني اضعف منكوا كلكوا
نور :
استرجل ياله .. احنا لسه في اول الطريق .. وانا خلاص حطيت في دماغي اني اعرف مين اللي قتل ابوك ... وهعرفه
يهز لؤي راسه بالايجاب ويتنهد ثم يتركها ويتجه الى الباب ليخرج فتستوقفه
نور :
لؤي
يستدير لؤي لينظر لها
نور :
ابوك اذاني .. وانا اذيته ... دورنا في دايرة مالهاش مخرج من الحب والمصلحة ... بس اللي اكتشفته دلوقتي .. ان انت اكتر واحد اذيته .. عشان انت الوحيد اللي مالكش ذنب في ل اللي حصل .. ورغم كده .. اتأذيت .. بس انا محتجاك تسمحني ... وده مش مربوط باني هساعدك
يبتسم لؤي عثمان ابتسامة رقيقه ثم يلتف ليفتح الباب ويخرج تاركا اياها وحيدة
قطع
مشهد 4 									ليل-داخلي
فيلا رافت  – الهول
تقف اميرة كالمجنونة امام رأفت الجالس على كرسيه المتحرك وطارق ومدحت الجالسان على  الكنبة يتابعان ما يحدث
رأفت :
فكري بالعقل ... لو سمرة عايشة من 14 سنة .. هتسيبنا في حالنا ليه ؟
اميرة :
يعني التربي هيخترع حدوتة .. ده فاكرها وفاكرني بالاسم
رأفت :
راجل كبير وبيخرف .. ما هو انا مش هقتنع ان سمرة عايشة كل ده .. وسيبانا في حالنا .. دي سمرة يا اميرة ... امك ولا مؤاخذة
وعارفها اكتر مني
اميرة :
لا ... سمرة عايشة
مدحت :
عموما لو سمرة عايشة .. كده اللغز اتحل وعرفنا مين اللي بيبعتلنا
طارق :
وسمرة  هتعرف تعمل سيد يهات وتبعت رسايل .. لا طبعا
رأفت :
انتوا خلاص هتتعملوا  مع الموضوع على انه امر واقع ... سمرة ماتت وانا متاكد من كده
يدخل امجد ليقف على السلم مبتسما
اميرة :
ليه ما انت امك كانت ميتة .. جات على سمرة
ينزل امجد على السلم فيلتفتوا اليه جميعا  حتى يقف امام اميرة
امجد :
تيتة عايزة .. عايزة زبادي بالفواكه
اميرة :
شوف حد من الخدامين يشوفلك
امجد :
ناموا
اميرة :
شوف انت
امجد :
وبعد ما اشوف .. مين هيأكلها
ينظر رافت الى اميرة فتنظر له بغضب
قطع
مشهد 5 									ليل-داخلي
فيلا رافت  – غرفة امجد
تجلس اميرة بجوار نادية على الفراش ممسكة في يدها  علبة زبادي بالفواكه وتقوم باطعامها لنادية
اميرة :
ما تخديش على كده
نادية :
اكيد مش مبسوطة قوي وانا باكل من ايدك
اميرة :
كويس انك عارفة .. قوليلي بقى .. امجد بيعمل ايه وهو قاعد معاكي
نادية :
من اول ما دخل قاعد يذاكر
اميرة :
يذاكر احنا في يونيو في الاجازة ..
نادية :
انا ما بفتكرش الايام من بعضها .. بس هو من اول ما دخل قاعد يقرا
تتلفت اميرة حولها وتترك نادية وتنهض لتقوم بالبحث في الغرفة بدقة ليدخل امجد الى الغرفة ويقف يتابعها دون ان تشعر
امجد :
مامي
تفزع اميرة وتلتفت اليه
امجد :
بتدوري على حاجة
اميرة :
تيتة كانت عايزة مخدة تانية تحتها تحت راسها قولت ادور يمكن عاين واحدة في حتة
نادية :
انا ما طلبتش منك مخدات
تنظر لها اميرة بغضب
امجد :
لا ما عنديش مخدات زيادة
تنظر له اميرة بريبة ثم تنظر الى نادية
اميرة :
عايزة حاجة تاني
نادية :
ايوة
قطع
مشهد 6 									ليل-داخلي
فيلا رافت  – غرفة المكتبة
يجلس رافت خلف مكتبه بينما يجلس امامه كل من مدحت وطارق وتدخل عليهم اميرة غاضبة
اميرة:
امك عايزة تستحمى ودلوقتي .. ومش عايزة تتكشف على خدامين .. ما عداش ساعات واللي قولتلك عليه بدء يحصل
رافت :
اهدي يا اميرة بس وخلينا نشوف اخرة اللي احنا فيه
يرن جرس الباب فتخرج اميرة للترك رافت يوجه حديثه الى طارق ومدحت
رافت :
حد فيكوا فكر مين محتاج يسامحه
تدخل نور واميرة لتتحدث نور
نور :
انا خلاص ... اكتر حد اذيته سامحني
طارق :
انا خلاص فكرت
مدحت :
وانا كمان
ينظر رأفت ونور واميرة لهما
اميرة :
مين ؟
يوجه كل من طارق  ومدحت نظره للاخر دون ان يتحدثا
قطع
مشهد 7 									ليل-داخلي
فيلا رأفت    –   غرفة امجد
يجلس امجد بجوار نادية يدعك لها كعوب رجلها
امجد :
مش من اولها كده هنقضيها فتنة ..انا اكتر واحد ممكن يكون بيحبك في البيت ده
نادية :
مش فاهمة
امجد :
يعني مش اي حاجة تسالك عليها مامي .. تقوللها ... شوية زهايمر مش هيضروا
نادية :
وده هيضيقها ؟
امجد :
جدا
نادية :
حاضر يا حبيي
يبتسم لها امجد وهو ينهض
امجد :
يالا بقى نامي وانا هقفل النور
تهز نادية راسها بالايجاب وتغمض عينيها فيغلق امجد النور والباب ويتجه ليجلس على المكتب ويشعل اباجورة صغيرة ويعود ليخرج الكتاب من تحت مخدة ويتجه ليجلس ويبدأ في القراءة
قطع
مشهد 8									نهار-داخلي
نادي الفيديو
يكتب على الشاشة اغسطس 1990
نرى محل نادي فيديو به افيشات لافلام مناسبة للفترة بينما هناك رف كامل لشرائط الكاسيت  بينمل يجلس رأفت وبجواره كاسيت صغير يسمع فيه اغنية ونندم لعمرو دياب
صوت عمرو دياب :
ونندم  ع العشرة الغالية ونرضى بالمكتوب والله ادي حال الدنيا بتفرق في القلوب
تدخل جورجيت-   فتاة عشرينة ممتلئة الجسد يطوف على وجهها هدوء ويتدلى الصليب الفضي من سلسلة فضية في صدرها-  الى المحل ومعها شريط فيديو اسكندرية ليه وتتحدث لنجدها لدغة في حرف السين  والصاد  فيغلق رافت الكاسيت
جورجيت :
مشاء الخير
رافت :
مساء النور
جورجيت :
معلهش انا اتاخرت في ترجيع الشريط ...بش حشلنا ظروف في البيت
رافت :
انا اسف انا معايا شريك وما بقدرش اتصرف في الحاجات دي لوحدي
جورجيت :
مش عماد .. قوله بش جورجيت
رافت :
معلهش انا اسف .. ما اقدرش
تنظر له جورجيت بضيق وهي تفتح  البوك
جورجيت :
حشل خير .. بش عيب على فكرة .. انا زبونة .. وعماد لو هنا مش هيعمل كده
رافت :
الشغل شغل .. لو هو موجود كان هو اتصرف
جورجيت :
ابقى قوله جورجيت شألت عليك
تتركه ويخرج فينظر الى شريط اسكندرية ليه بأعجاب ثم يعود ليشغل الاغنية ويجلس يدندن معاها بينما تدخل اميرة الى المحل
رأفت :
اميرة
اميرة :
ايه مستغرب اني عرفت اجي ؟ ولا كنت متخيل انك هتقدر تخبي عليا اكتر من كده ؟
رافت :
انا مش مخبي عليكي عشان بعمل حاجة غلط .. انا مخبي عليكي عشان انتي كنتي ضد بيع الكباريه .. فكنت عايز اثبتلك انا هننجح وبعد كده اقولك
تتلفت اميرة حولها
اميرة :
وهوده بقى طموحك .. تقف بياع في محل
رافت :
ملكي .. مش شغال عند حد
يلمح رافت كف اميرة فينظر لها باستغراب
رافت :
انتي قالعة الدبلة ليه يا اميرة ؟
تتنهد اميرة وهي تفتح حقيبتها لتخرج منها الدبلة وتضعها امامه
اميرة :
عشان خلاص يا رافت ... مش هينفع نكمل مع بعض
رافت :
ايه اللي انتي بتقوليه ده
اميرة :
بقول الحقيقه من غير لف و دوران ... من اول يوم عرفتني فيه وانت عارف كويس قوي .. اني بكره الفقر .. واني مستنية اليوم اللي اهرب منه . لو كملنا مع بعض هبقى حبست نفسي لاخر يوم في عمري في سجن الفقر .. وانا مش هقدر اعمل كده
وقد بدء يتوتر وتسري في جسده ارتجافة
رافت :
بس انا المباحث مسيرها تلاقي فلوس بابا .. ده غير انهم ممكن يفكوا الحراسة .. ارجوكي يا اميرة .. الصبر بس.. الوضع ده مش هيطول
اميرة :
الوضع ده بقاله اكتر من سنة يا رأفت .. ومافيش حاجة بتتغير .. الكباريه اللي كان ممكن يدخلك فلوس بعته .. وجت تفتحلي محل شرايط فيديو .. تأجر الشريط بخمسين قرش
رافت :
ما فيش حد سالته الا وقال المشروع ده بيكسب
اميرة :
بيكسب .. بس ما بيغنيش .. هنفضل طول عمرنا فقرا .. وانا مش هقدر اعيش طول عمري فقيرة
رأفت :
والحب ؟
اميرة :
الفقر هيموته ... خلينا نسيب بعض دلوقتي واحنا بينا حاجات حلوة كتير .. احسن ما هنسيب بعض .. واحنا ما فيش بينا غير الكره
تهم اميرة للتحرك فيمسك رافت يدها بتوسل
رأفت :
ارجوكي .. هحاول اتصرف .. هعمل اي حاجة بس ما تسبنيش
اميرة :
انا ممكن البس الدبلة تاني .. ونكمل .. بس بشرط ... تصالح امك
رافت :
ماما ؟
تهز اميرة راسها بالايجاب فينظر رافت الي عينيها قليلا بصمت فتسحب اميرة يدها منه بهدوء وتنظر هي ايضا الى عينيه ثم تتسلل خارجة من المحل ليرمي رافت نفسه على الكرسي ويبدء يشعر بالاختناق فيفتح ازرار القميص ويحرر  رقبته بينما هناك بعض الدموع تهرب من عينيه
قطع
مشهد 9									نهار-خارجي
امام حائط مبنى
تمشي اميرة بجوار المبنى وقد بدا عليها هي الاخرى الاختناق فتستند على الحائط وتبدأ تتحسس على رقبتها وكأنها تحرر قيد يخنقها
قطع
مشهد 10								نهار-داخلي
غرفة في لوكيشن
تجلس نور وقد بدت مرتبكة و متوترة بينما تدخل الى الغرفة نهال وتتجه اليها حتى تصل اليها
نور :
يا بنتي انتي ايه اللي جايبك انتي فرحك بكره
.. انا هخلص وكنت هجيلك
نهال :
انا بفكر اجل
نور :
خلي مدحت يقتلك .. ليه ان شاء الله ؟
نهال :
اميرة سابت رأفت
تتنهد نور
نور :
اميرة دي بتهرج .. بس ده ماله ومال فرحك
نهال :
كده همه الاتنين مش هيجوا
نور :
بطلي تلكيك يا نهال .. اللي مش هيجي يبقى ما بيقدركيش.
يقترب المخرج من نور ونهال ويجلس بجوار نور
المخرج :
جاهزة ؟؟
تهز نور رأسها بالايجاب
المخرج :
احنا النهارده مش عندنا الا مشهدين .. بس هم اهم مشهدين في الفيلم .. مشهد الاغتصاب ومشهد المواجهة
تهز نور راسها متفهمة وقد بدت مضطربة للغاية
المخرج :
ياللا
تنهض نور وتجه بحركات بطيئة الى امام الكاميرا .. بينما يدخل معها عدة رجال لتقف تنظر اليهم
المخرج :
كلاكيت
يدخل الكلاكيت الى امام الكاميرا وفجاة تنظر نور الى الرجال وتبدا في الصراخ بهيستريا
نور :
لا .. لا ... لا لا
تنظر لها نهال باستغراب بينما يندهش المخرج ويجري عليها بسرعه  هوة والعاملون ويحاولون ان يهدؤوا من روعها ولكن دون جدوى فتجري عليها نهال
نهال :
في ايه يا نور . في ايه
نور :
كلاب .. كلاب .. ابعديهم عني .. ابعديهم عني
وفجأة يغشى عليها وتسقط منهم ارضا
قطع
مشهد11								نهار-داخلي
مباحث امن الدولة –  مكتب سليم عثمان
يجلس سليم عثمان خلف مكتبه بينما يجلس مدحت امام المكتب
سليم :
ملف الجماعات الاسلامية ملف خطر .. ولازم تتعامل معاه بحذر
مدحت :
انا متابعهم من قبل ما اجي .. وتقدر تقول معايا ورقة مهمه جدا في صالحنا
سليم :
قصدك الشخص الي زرعته جواهم .. ما اقدرش انكر انها فكرة كويسة .. بس خطر
مدحت :
خطورتها كانت هتبقى اكبر لو هو اللي سعى عشان ينضملهم .. العكس اللي حصل .. وده في صالحنا
يبتسم سليم بشدة
سليم :
فرحك امتى
مدحت :
بكرة
يرن  الهاتف فيرد سليم
سليم :
الو ... ايوة ... وده حصل امتى ؟
قطع
مشهد 12								نهار-داخلي
غرفة في مستشفى
تجلس نهال بجوار نور الراقدة على الفراش وعلى الجانب الاخر تجلس اميرة
اميرة :
عاملة ايه دلوقتي
نور :
احسن
يدخل الى الغرفة سليم عثمان ويتجه الى نور
سليم  :
ايه اللي حصل ؟
لا ترد نور
نهال :
اعصابها تعبت بس .. كانت داخلة تعمل المشهد بتاع الاغتصاب في الفيلم .. واضح انها ما استحملتش
ينظر سليم الى عينيها التي تنظر اليه بعتاب فيربت عليها
سليم :
الف سلامة عليكي
يدخل طارق وخلفه رافت ومدحت الى الغرفة
طارق:
خير في ايه ؟
ينظر رأفت الى اميرة بصمت بينما ينظر مدحت الى سليم باستغراب
نهال :
مافيش حاجة .. ما تخضهاش على نفسها ...
ينظر مدحت الى سليم
مدحت :
انت تعرف نور
سليم :
هو في حد في البلد ما يعرفش نور توفيق ؟
يهز  مدحت راسه بالتفهم
مدحت :
بقولك ايه .. لا تقومي كده وتفوقي .. امال مين هيرقص في الفرح بكره
تبتسم نور ابتسامة ضعيفة
سليم :
طب هسيبك انا وهطمن عليكي بالليل
يخرج سليم فتنهض نهال وتسحب مدحت من يده
نهال :
عايزاك
ثم يقترب  رافت من طارق
رافت :
عايزك
يخرج الاربعة من الغرفة تاركين نور واميرة
نور :
عاملتي كده ليه ؟
اميرة :
عملت ايه ؟
نور :
رأفت
تبعد اميرة نظرها عنها
اميرة :
فكرة لما قولتيلي عشان بعيد عن الحب رأفت فرصة لازم تبقى لحد فينا .. خلاص ما بقاش فرصة
نور :
بس انتي كده بتدمريه .. انتي اخر ....
تقاطعها اميرة
اميرة :
مش ذنبي .. انا مش اللي قتت ابوه ولا انا اللي فقرته .. ده غير يا ستي لو هو صعبان عليكي قوي كده .. اهو بقى قدامك .. ولا في عيلة ولا في ام تقف قصادكوا .. وانا مش هزعل
نور :
ما بقاش ينفع
قطع
مشهد 13								نهار-داخلي
مستشفى- ممر 1
يقف مدحت ينظر الى نهال بحدة
مدحت :
نأجل ايه  ختي .. فرح ايه اللي هنأجله
نهال :
ما انت شايف حالة نور .. ده غير ان رافت واميرة سابوا بعض
مدحت :
مافيش افراح هتتأجل .. واللي مش عايزي يجي منهم عنه ما جه .. لو صفصفت عليا انا وانتي هنعمل الفرح
يمر بجوارهما القنصل العراقي ومعه حشيته
قطع
مشهد 14								نهار-داخلي
مستشفى- ممر 2
يقف رافت مهزوم امام طارق
طارق :
اهدا بس يا طارق وكله هيبقى كويس
رافت :
مافيش حاجة هتبقى كويسة طول ما الفلوس
مش موجودة .. وطول ما الكتاب مش معايا
طارق :
يادي الكتاب اللي هيجنك .. يا رافت الكتاب ده مجرد وهم ماحدش شافه غيرك
رأفت :
بس يوم ما هلقيه هيعرفني كل حاجة .. واولها اميرة بجد سبتني ليه ؟
يمر بجوارهما القنصل العراقي ومعه حشيته
قطع
مشهد 15								نهار-داخلي
غرفة في مستشفى
يجلس القنصل العراقي  على كرسي بجوار فراش نور
القنصل :
ينفع تخضيني عليكي كده ؟
نور  :
ما كنش ليه لزوم تتعب نفسك وتيجي
القنصل :
انا كده كده كنت عايز اقابلك لسببين .. الاول
يشير الى احد اتباعه فيعطيه عقد ليناوله بدوره لنور
القنصل :
دي فيلا فريد هجرس اللي كنتي عايزاها
تجحظ عينا نور من السعادة
نور :
بجد .. فيلا فريد هجرس
تعتدل نور على الفراش
نور :
انت ضيعت العيا
القنصل :
وتاني حاجة اني هغيب عن القاهره شوية .. مضطر اكون في العراق الفترة الجاية
قطع
مشهد 17		 						ليل-داخلي
شقة سليم – الصالة
تجلس نور بيمنا يجلب سليم ولعته من على المنضده ويأخذ في العبث فيها
سليم :
انتي متأكده من اللي بتقوليه ده
نور :
اللي انت سمعته بالظبط هو اللي اتقالي .. صدام بكرة هيدخل الكويت
سليم :
هو بقاله فترة بيتكلم على البترول وان الكويت بتضخ بترول اكتر وده بيأذي اقتصاد العراق .. بس ما يجيش في بال حد انه ممكن يتجنن كده
نور :
انا ما بفهمش في الكلام ده .. بس بتهيألي دي معلومة مهمة كنت لازم تعرفها .. ده انا خرجتلك مخصوص عشانها من المستشفى
سليم :
بس خضتيني عليكي على فكرة
تنهض نور
نور :
ما تتخضش على غالي .. وخلاص بقى اللعبة دي ما بقاش ليها طعم.. انا ماشية
تتجه الى الباب لتخرج
قطع
مشهد 17		 						ليل-داخلي
شقة طارق – الصالة
يجلس طارق مع مجموعة رجال ملتحين ويبدو عليه الغضب
طارق :
احنا ما اتفقناش على كده .. عبدالحليم موسى مين اللي عايزني اهدر دمه .. وانا مين ا صلا عشان اهدر دم حد
الرجل 1:
احنا مش عايزينك تهدر دمه .. احنا معانا فتوى بكده .. رد على قتلوهم  للشهيد علاء محيي الدين.. احنا كل اللي عايزنه منك .. توصل كلامنا للناس اللي بيسمعوك .. دول يهمونا اكتر من اتباعنا
الرجل 2:
مش عايزينك تهدر دم حد .. بس عايزينك تكفر الحكومة .. تتكلم عن  كفر حكم الطاغوت . وانما الحكم الا لله
الرجل 3 :
عشان لما يحصل .. الناس تبقى معانا
طارق :
مااحنا ممكن نكسب الناس بالحجة وبالعقل .. بدل الدم
الرجل 1 :
احنا بنجاهد في سبيل الله .. وربنا قال ... بسم الله الرحمن الرحيم .. ولكم في القصاص حياة يا أولى الألباب لعلكم تتقون
الرجل 2:
انت عزيمتك رخوة وايامنك ضعيف ولا ايه يا شيخ طارق عكس  ما كنا فاكرين
الرجل 3 :
ما تخلناش نندم اننا اخترناك ... عشان الندم .. مش هيكون في صالحك
طارق :
وعايزني ابدء متى ؟
الرجل 1:
الجمعة الجاية اول خطبة ليك هتبقى في جامع المصطفى في السويس .. حشدنلك ناس ولا كأنك طالع غزوة .. وكل جمعهة هنبلغك بالمكان اللي بعده
ينهضوا الثلاثة
الرجل 2 :
شد حيلك يا شيخ طارق احنا اعتمادنا عليك بعد ربنا ...
الثلاث رجال :
السلام عليكم ورحمة الله وبركاته
يتجه الثلاثة ليخرجوا
طارق :
الله يخرب بيتك يا مدحت .. الله يخرب بيت اليوم اللي شوفتك فيه
ثم ينهض ليتجه الى الهاتف  ويطلب رقم
طارق :
الو .. الله يخرب بيتك .. على بيت اليوم الي عرفتك فيه .. ايه الواقعة المهببة اللي انت وقعتني فيها .. اهدا ايه .. عايزين يغتالوا عبد الحليم موسى .. يا استاذ وعايزني امهدلهم الرأي العام لده .. انا لا اتفقت معاك على كده ولا اتفقت معاهم على كده .. ولما لمحتلهم لكده بيهددوني
يرن جرس الباب
طارق :
باينهم رجعوا .. انا هقفل معاك وارجع اكلمك بعدين
يغلق طارق الخط ويتجه ليفتح الباب ليجد نهال
نهال :
ازيك يا طارق
طارق :
ازيك يا نهال .. اتفضلي
تدخل نهال ليغلق خلفها الباب طارق ويتجه معاها ليجلسوا
نهال :
الناس اللي شكلهم يرعب دول كانوا نازلين من عندك ؟
طارق :
ما كنش عندي حد .. تشربي ايه
نهال :
لا شكرا .. انا جاية اتكلم معاك في موضوع صغير كده .. لازم اتكلم معاك فيه قبل بكره
طارق :
قبل بكره .. معنى كده انه يخص جوازك
تهز نهال راسها بالايجاب
طارق :
ارجوكي يا نهال ما يكونش الموضوع اللي جيتي تتكلمي فيه قبل كده ..
نهال : هو .. ولا يا طارق هتكلم فيه .. انا بحبك يا طارق وعارفة انك عمرك ما حبتني .. ولا عمرنا هنكون لبعض . واني اول ما يتقفل عليا باب مع مدحت لازم انساك .. لاني مش في طبعي الخيانة .. وعشان كده جيت اقولك .. عشان عمري ما هنسى طول ما هو سر جوايا
تصمت نهال فينظر لها طارق بتفهم
طارق :
انا فاهم ومقدر كل حرف قولتيه .. لكن انتي يا نهال اختي .. كنتي اختي .. وبكره هتبقى مرات اخويا .. ولازم من بكره برضه يا نهال .. انا اكون بالنسبة ليكي اخ .. عشان خاطر ربنا يباركلك في اللي جاي
نهال :
انت  هتتجوز اميرة ؟
يصمت طارق ولا يرد فتنهض نهال
نهال :
ربنا يهنيك ... بس كل اللي حابة اقولهولك ... ان جوازك من اميرة شبه مستحيل
قطع
مشهد 18		 						ليل-داخلي
شقة اميرة – غرفة اميرة
تنام اميرة على جنبها وتغطي نفسها بينما تعطي ظهرها للباب فتدخل سمرة وتتجه اليها
سمرة :
انا تاني مرة اتفرج على المسلسل ده ومش فاهمة .. هي فضة المعداوي دي يقصدوا بيها مين ؟ الشعبيين يعني ؟
بصوت مخنوق وهي تحت الفراش
امير:
يقصد بيها السوقيين يا امة
سمرة :
وايه الفرق ؟
اميرة :
انا شعبيين .. انتي سوقيين يا امة
سمرة :
مال صوتك
اميرة:
ماليش
تشد سمرة الغطاء من عليها وتعدلها لتجدها تبكي بدون صوت
سمرة :
بتعيطي ليه انتي دلوقتي ؟
اميرة :
مخنوقة شوية
تصعد سمرة على الفراش لتجلس بجوارها وتشد الغطا عليها
سمرة :
لو عارفة انك بتحبيه كنت فهمت عيطك ده ... انتي عارفة ان ماليش  لا في الطبطة ولا النحنحة ..  لكن برضه انتي عارفة انك الغالية وست الغاليين ..وكل اللي عايزاه من الدنيا مصلحتك
اميرة :
حاسة اني واطية قوي عيونهم بتحرقني .. والدروس ابتدت
تشهق سمرة
سمرة :
دروس مين يا عنيا ... لا كل واحد فيهم يلم نفسه .. احسن ما افتحله المتغطي
تبتسم اميرة رغم عنها وتصعد براسها على حجر سمرة وتضعه عليها
اميرة :
خايفة من بكره قوي يا امة
سمرة :
ما تخافيش طول ما امك عايشة ما تخافيش .. اشرحيلي بقى حدوتة الرايا البيضا .. عشان المسلسل د مجنني
اميرة :
بصي يا ستي الحدوتة هنا عبارة عن خناقة بين الجهل والتحضر
سمرة :
يعني ايه تحضر ؟
تضحك اميرة من قلبها
قطع
مشهد 19		 						ليل-داخلي
شقة نهال – غرفة الصالة
تفتح والدة نهال الباب لتجد مدحت واقف امامها
والدة نهال :
ازيك يا عريس .. ياابني اللي زيكوا زمانهم نايمن .. فرحوكوا بكرة
يبتسم مدحت وهو يدخل
نهال :
صاحية ؟
والدة نهال :
اه ثواني .. اندهالك
يتجه مدحت ليجلس بينما تتجه  والدة نهال الى غرفتها لتدخل وتعود خارجة هي و نهال للتقدم نهال الى مدحت وتتجه الام الى   المطبخ
نهال :
خير يا مدحت .. الوقت متاخر قوي ؟
مدحت :
كنتي بتعملي ايه عند طارق ؟
نهال :
انت رجعت تراقبني تاني ؟
مدحت :
ما توهيش الموضوع ايه اللي وداكي عند طارق
نهال :
اميرة سابت رافت عشان طارق . .. وبصراحة  بقى انا شايفه انه مش هيبقى همه والزمن عليه .. فروحت اقوله يهدا ومش دلوقتي .. عشان ما يصحش .. هديت .. المباحث اللي بتجري في دمك دي  هتكون هي السبب في اننا نسيب بعض في يوم من الايام واقسم بالله يا مدحت لو عرفت في يوم من الايام انك رجعت تراقبني تاني
مدحت :
انا مش براقبك .. طارق هو اللي متراقب
نهال :
وطارق متراقب ليه ان شاء الله ؟
مدحت :
طارق بيشتغل مع الجماعات الاسلامية
تصدم نهال بشدة
قطع
مشهد 20		 						ليل-داخلي
فيلا رافت  – الهول
تدخل نور الى الهول الخالي تماما من البشر وتأخذ في النظر حولها بحب وانتصار الى كل ركن في الهول حتى تقع عينيها على السلم المؤدي للدور الثاني فتتجه اليه وتصعده وتقف اعلاه وتلتفت لتنظر الى الهول بزهو واضح
قطع
مشهد 21		 						ليل-داخلي
شقة عماد  –  غرفة النوم
الغرفة خاليه تماما من الاثاث  الا من مرتبتين على الارض يجلس على احداهما رافت في حالة مزرية ويتجه اليه عماد وهو يحمل كوب ليمون ويتجه به الى رافت
عماد :
اشغب الليمون وفوق كده ولو ليك نصيب فيها هتكونلك
رأفت :
انا عايز اموت ..انا بقالي سنتين باخد على قفايا من الدنيا وبس .. عملت ايه وليه كل ده انا مااعرفش
عماد :
يا غاجل ما تبقاش خغع كده .. انا اعغف ناس بقالهم تلاتين واغبعين سنة بياخدوا على قفاهم .. ومابيعملوش زيك كده .. ده غيغ انك كنت زي الفل .. لولا موضوع اميغة بس.. استغجل كده يا غأفت .. الدنيا من هنا وغايخ.. مش زي الدنيا اللي كنت تعغفها .. دنيا فغيد هجغس .. الدنيا اللي جاية عشان تغضى عليك .. لازم تكون دنيتك انت .. دنيا غأفت
رأفت :
مش هقدر اعيش من غيرها .. هي الحاجة الوحيدة
عماد :
هشششششش ... نواح الحغيم الماسخ  ده ماليش فيه .. انت ابوك مات وامك مقاطعها وعايش زي الفل ... الدنيا ما بتقفش على حد .. وبالغغم من كده .. يصبح الصبح وانا هتصغفلك في الموضوع ده .. اشغب العصيغ بقى واتخمد
يشرب رافت العصير ويرقد كل منهما على مرتبة ليحاول ان ينام
عماد :
على فكغة مش انت لوحدك اللي بتحب ... انا كمان بحب
رأفت :
ودي مين تعيسة الحظ
عماد :
ما اظنش تعغفها .. زبونة ليل هي ..بس انا لسه ما قولتلهاش حاجة
رأفت :
لما تيجي تقولها .. ابقى ابعد بس عن الكلام اللي  فيه راه كتير
يضحك الاثنان  بينما يغلق عماد النور
قطع
مشهد 22		 						نهار- داخلي
شقة نهال – غرفة نهال
تيقظ والدة نهال من النوم فتستيقظ نهال بوخم
نهال :
في ايه يا ماما ع الصبح الدنيا لسه بدري
والدة نهال :
شوفتي حظك المنيل .. العراق بتضرب في الكويت
نهال :
عراق ايه .. وكويت ايه
والدة نهال :
زي ما بقولك كده .. الحرب قامت
قطع
مشهد 23		 						ليل-داخلي
شقة عماد  –  الصالة
نرى الصالة خالية من الاثاث الا تلفزيون موضوع الارض وبجواره جهاز فيديو و عشرات شرائط الفيديو بينما يجلس عماد ورأفت يشاهدان احداث غزو الكويت
رافت :
ده اخر مسمار بيتدق في نعش القومية العربية .. العالم شكله بيترسم من جديد بعد سور برلين ما اتهد
عماد :
انا ما بفهمش في الكلام ده .. بس مش اللي بيحصل ده حغام ؟
رأفت :
لما البترول بيتكلم ... صوت الحلال والحرام بيخرس
قطع
مشهد 24		 						نهار-داخلي
شقة نهال   –  الصالة
تجلس نور بجوار مدحت يتابعان نهال التي تتحدث في الهاتف وتغلق الخط وتلتفت اليهما
نهال :
الاوتيل لغى الحجز .. في  كوايتة كتير جم ومش هيقدر يعمل افراح في الظروف دي
مدحت :
ايه التهريج ده
نهال :
كلامهم في منطق يا مدحت ؟
مدحت   :
طبعا ما هو علشان على مزاجك .. بس تعرفي يا نهال مش هأجل الفرح ان شالله هعمله في صوان
نور :
اهدوا بس انا هحللكوا الموضوع ده
نهال :
ازاي بقى
نور :
انا اشتريت فيلا فريد هجرس .. نعمل فيها الفرح
قطع
مشهد 25		 						ليل-داخلي
فيلا رافت  – غرفة اميرة
تجلس نهال امام التسريحة وقد ارتدت فستان فرح ابيض وجلست امها خلفها  بينما تقف  نور تزينها و تدخل  اميرة
نهال :
ما حدش جه
اميرة :
مافيش حد تحت غير طارق و مدحت  وعيلته وامي حتى رأفت ما جاش
نهال :
ما حدش هيجي
نور :
اميرة .. تعالي انتي كاملي مكياج .. عقبال ما اعمل حاجة وارجعلكوا
قطع
مشهد 26		 						ليل-داخلي
شركة انتاج  –  مكتب
يجلس كريم يتحدث في  الهاتف الارضي
كريم :
طب فهميني بس .. اوف حاضر يا نور .. هتصرف انا
قطع
مشهد 27		 						ليل-داخلي
فيلا رافت  –  الهول
يجلس مدحت وطارق و عدة اشخاص اخرون لا يتجوزون الخمسة بينما تجلس سمرة في الخلفية فتتجه نور الى طارق
نور :
تروح تجيب رأفت ان شالله غصب
طارق :
هحطه في شوال واجره ولا ايه
نور :
اه .. بس يجي .. اليتيمة مش هيتعملها فرح  وسط صحابها ولا ايه؟
قطع
مشهد 28		 						ليل-داخلي
فيلا امجد  – غرفة اميرة
تجلس نهال حزينة ترتبت عليها امها بينما تجلس اميرة بضيق وتقف نور تنظر الى ساعتها بترقب وفجأة نسمع صوت طبل وزمر  وزفة من الخارج
نور :
هو ده .. مبروك يا عروسة
تستغرب نهال بينما تبتسم اميرة
اميرة :
مبروك يا نهال
قطع
مشهد 29		 						ليل-داخلي
فيلا رافت  –  الهول
نرى الهول وقد امتلئ بالكثير من الناس بينما نرى فرقة زفة تقف اسفل السلم ونرى مدحت  طارق يدخل هو و رافت من الباب بينما يقف مدحت  في استقبال نهال التي تنزل وخلفها كل من اميرة ونور
تعزف فرقة الزفة اغنية طالعة من بيت ابوها داخلة بيت الجيران فتتخطى نور اميرة وتأخذ من على كتفها شال وهي تنظر لها
نور :
هزفها
تبدأ نور في الرقص امام نهال وهي تنزل على السلم بينما يصعد مدحت ليستقبلها ويمد يده ليمسك كفها ويقبله برقة وينزلا معا وامامها نور ترقص بينما تلمح اميرة رأفت ينظر اليها وهناك شوق في عينيه فتبعد عينيها عنه وتتجه هي الاخرى لتشارك نور الرقص
نهال :
مين كل الناس دي ؟
مدحت :
ولا اعرف
يبتسم كريم الواقف في ركن وهو ينظر الى نور سعيدة بينما ينظر رأفت الى الهول و جدرانه بحزن شديد ويقف بجواره طارق يصقف
طارق :
ما كنش ينفع ما تبقاش موجود يا ..
يلتفت طارق فلا يجد طارق
قطع
مشهد 30		 						ليل-داخلي
شقة عماد  –  الصالة
يجلس رأفت وقد طالت لحيته في الصالة وبدا مكتئبا بشدة بينما يجلس عماد بجواره  يبكي بشدة يشاهدان الليلة المحمدية و نرى عبد الله الرويشد يبكي وهو يغني
عبد الله الرويشد  :
اشكو اليك ... اشكو اليك يا واهب النعم .. انت اللي اعلم باللي فيا من الم بلدي اتظلم واللي ظلمني ولاد عمومة ودين ودم .. كانوا مع الشيطان ياربي على ميعاد والله لا اعتراض .. واللهم لا اعتراض
رأفت :
انت بتعيط على ايه ؟
عماد :
يا اخي انت مش شايف الشحطفة .. دول اتبهدلوا اخغ بهدلة
يهز رأفت رأسه في استنكار
رأفت :
انت عبيط قوي يا عماد .. قوي
قطع
مشهد 31		 						ليل-داخلي
شقة اميرة – الصالة
تجلس اميرة وبجوارها امها تبكي وهما يتابعان الليلة المحمدية
عبد الله الرويشد :
بيتي وبيقول بيته اللي جه يعتدي .. ومسجد لله بنيته وبيقول ده مسجدي
سمرة :
هيتحرق في نار جهنم اللي اسمه صدام ده .. حسبي الله ونعم الوكيل
تضحك  اميرة ضحكة خفيفة مستنكرة
اميرة :
الاوبريت خلى سمرة تفتكر ربنا
قطع
مشهد 32		 						ليل-داخلي
شقة  مدحت– الصالة
تجلس نهال بجوار مدحت يتابعان الليلة المحمدية بينما ياسمين الخيام تغني
ياسمين الخيام :
اخواتي في العروبة والدين والانسانية ... دار الزمان وهمه اللي اتأمروا عليا .. استباحوا  دياري ... وشردوا صغاري والدنيا بحالها شاهدة ومش عارفة اداري ولا اكتم الانين
نهال :
انت مش شايف يا مدحت انك محتاج تروح لدكتور
مرتبك
مدحت :
ليه
يبدو على نهال الاحراج
نهال :
احنا ... بقالنا .. ولا حاجة .. انا داخلة انام
تنهض نهال لتدخل تاركة اياه متوتر للغاية
قطع
مشهد 33		 						نهار-داخلي
شقة  نور– الصالة
تجلس نور ومعها سليم عثمان يشاهدان الليلة المحمدية وياسمين الخيام تغني
ياسمين الخيام :
واللي مزلزل قلوبنا يا صادق يا امين قدام العالمين .. القاتل والضحية  يا محمد  مسلمين ولغير ربي وربك هشكي الامة لمين .. امتك يا محمد تستحق الشفاعة والدعا لله
يغلق سليم التلفاز ويلتفت الى نور
سليم :
مصر والدول العربية النهارده .. هيناموا معيطين
نور :
وبعدين ؟
سليم :
ولا قبلين  اي دولة هتقرر تحرر الكويت .. الشارع هيبقى معاها.. واولها احنا
مبتسمة
نور :
كان يوم اسود يوم ما عرفتك يا سليم
سليم :
ليه دي انتي بسببي بقيتي من ذوي الاملاك
نور :
والله بقالي كتير ما روحتش الفيلا .. عايزة ابقى اشقر عليها بكرة
قطع
مشهد 34		 						ليل-داخلي
فيلا رافت  –  الهول
تمسك نور في يدها وهي تقف في الهول ظرف مكتوب  عليه المرسل خيري رضوان .. يسلم ليد رأفت فريد  تستغرب نور قليلا ثم تتحرك لباب الخروج
قطع
مشهد 35								نهار-داخلي
نادي الفيديو
يفتح  رأفت الظرف ليجد به ورقة مكتوب بها " حاولت اتصل بيك في الفيلا ما حدش بيرد كلمني ضروري على الرقم ده .. خيري رضوان "
قطع
مشهد 36								نهار-داخلي
كابينة في سنترال
يقف رافت داخل الكابينة
رأفت :
الو .. ايوة يا اونكل خيري .. عامل .. كويس  انك بخير .. شوفت اللي حصلنا ... ماشي ماشي معاك .. اؤمرني
قطع
مشهد 37								نهار-داخلي
مكتب
يجلس خيري رضوان يتحدث في الهاتف
خيري :
انا ماليش حد في مصر دلوقتي غيرك .. وانت عارف ان عيالي صغيرين ومع طلقتي .. ودي ما اضمنهاش .. البلد هنا بتضيع .. وفلوسنا بتتنهب.. والبنوك ما بتتحولش .. انا قدرت ادبر حد هيهربلي الفلوس لمصر .. بس لازم حد يستلمهم .. وانا بعديه بشهر هنزل .. الفلوس دي هتبقى امانة في رقبتك يا رأفت لحد ما نتقابل
قطع
مشهد 38								نهار-داخلي
كابينة في سنترال
يتحدث رأفت في الهاتف
رافت :
اكيد يا اونكل .. ترجع بالسلامة .. معاك ورقة وقلم تاخد العنوان الجديد .. ماشي
قطع
مشهد 39								نهار-داخلي
مسجد
نرى طارق يعتلي منبر الخطبة وقد غير ملابسه فارتدى الجلباب والغترة ونرى هناك مئات الرواد في المسجد في انتظاره بينما نرى الرجال الثلاثة واقفين يتابعونه وعلى وجهم ابتسامة زهو ونصر
طارق :
الحمد لله رب العالمين، والعاقبة للمتقين، ولا عدوان إلا على الظالمين، والصلاة والسلام على رسوله الأمين، وعلى آله وصحبه أجمعين، وعلى التابعين لهم بإحسان إلى يوم الدين.... أيها الناس: لقد ثبت بالكتاب والسنة والإجماع بل هو مما علم من الدين بالضرورة أنه يجب الحكم بما أنزل الله؛ لقوله تعالى: {إِنَّا أَنزَلْنَا إِلَيْكَ الْكِتَابَ بِالْحَقِّ لِتَحْكُمَ بَيْنَ النَّاسِ بِمَا أَرَاكَ اللّهُ وَلاَ تَكُن لِّلْخَآئِنِينَ خَصِيمًا} سورة النساء(105) فـ: "... ليس لأحد أن يحكم بين أحد من خلق الله لا بين المسلمين ولا الكفار ولا غير ذلك إلا بحكم الله ورسوله، ومن ابتغى غير ذلك تناوله قوله تعالى: {أَفَحُكْمَ الْجَاهِلِيَّةِ يَبْغُونَ وَمَنْ أَحْسَنُ مِنَ اللّهِ حُكْمًا لِّقَوْمٍ يُوقِنُونَ} كما ثبت أيضاً بالكتاب والسنة والإجماع أن التحاكم إلى غير ما أنزل الله تحاكم إلى الطاغوت، وأن سن التشريعات المخالفة لحكم الله "أياً كان اسمها" هو من الكفر البواح، قال تعالى: {وَمَن لَّمْ يَحْكُم بِمَا أَنزَلَ اللّهُ فَأُوْلَئِكَ هُمُ الْكَافِرُونَ} سورة المائدة(44)، يقول شيخ الإسلام ابن تيمية-رحمه الله- "... فمن استحل أن يحكم بين الناس بما يراه هو عدلاً من غير اتباع لما أنزل الله فهو كافر"2.. ومتى ما حلل الإنسان: "الحرام المجمع عليه، أو حرّم الحلال المجمع عليه، أو بدّل الشرع المجمع عليه كان مرتداً... وعليه فأن المرتد يجب قتله
قطع
مشهد 40		 						ليل-داخلي
شركة انتاج  –  مكتب
تجلس نور مع كريم وتبدو متوترة
نور :
مش توقيت عرض الفيلم كده خطر .. الدنيا ملبشة
كريم :
احنا مش معتمدين على سوق الخليج .. ومافيش افلام في السوق .. اسمعي الكلام ده .. احسن وقت عرض
قطع
مشهد 41		 						ليل-داخلي
شقة عماد  –  غرفة النوم
نرى رأفت يخرج رزم نقود من حقيبة ضخمة ويضعها داخل المرتبة التي ينام عليها ويقوم بخياطة المرتبة
قطع
مشهد 42		 						ليل-داخلي
شقة  نور– الصالة
تجلس نور بجوار نهال وتبدو سعيدة للغاية
نور :
انا مش مصدقة نفسي الفيلم مكسر الدنيا والجرايد والنقاد .. انتي وش السعد يا نهال وش السعد
نهال :
الف مبروك ويارب تفضلي مكسرة الدنيا كده على طول
نور :
مالك في ايه
تبدو نهال مرتبكة ومتوترة
نهال :
انا عايزة اسالك سؤال ... بس تحلفيلي ان الكلام ده بينا
نور :
والله يا ستي من قبل ما اسمعه بس في ايه
نهال :
هو انتي ومدحت زمان يعني .. ما كنش في حاجة بينكوا
نور :
حاجة زي ايه يعني
نهال :
انتي فاهمة يا نور اقصد ايه
نور :
اه ... لا خالص طبعا .. والكام مرة الي ما كنتش بلاقي حتى انام فيها وببات عنده .. كان بينزل يسهر في القسم
تصمت نهال وتأخذ نفس عميق
نور :
انا مش فاهمة حاجة ..
وهي تنهض
نهال :
مش مهم
قطع
مشهد 43								ليل-داخلي
نادي الفيديو
تقف جورجيت تشاهد علب الافلام بينما يجلس عماد يتابعها بوله فيدخل رأفت الى المحل
رأفت :
برضه ما فيش حد جه سأل عليا ؟
لا يرد عليه  عماد
رأفت :
عماد .. ما فيش حد جه سال عليا
عماد : لا لا لا .. امشي بقى
ينظر رافت الى جورجيت باستغراب ثم يدرك فيشير لعماد فيما معناه اهي هذة ؟ فيهز عماد رأسه بالايجاب
رأفت :
وانتوا هتعلموا عيالكوا الكلام ازي ؟
تنظر جورجيت لهما باستغراب
عماد :
ممكن تغوغ ؟
رأفت:
ماشي يا سيدي هسيبهالك.. انا كده كده لازم اروح استفسر هو اتاخر ليه
يخرج رأفت فينظر عماد الى جورجيت
عماد :
انا اسف يا انسة جوغجيت .. لو صوتنا ازعجك
جورجيت :
بتتأشف على ايه ؟.. مافيش حاجة حشلت
قطع
مشهد 44								ليل-داخلي
شقة صالة
ينظر رأفت الى المرأة الجالسة امامه ترتدي السواد ومعها طفلين
رأفت :
اونكل خيري مات .. ده ازاي وامتى
المرأة : جثته وصلت امبارح
رأفت :
لا اله الا الله .. وده حصل ازاي ده
المرأة : ما اعرفش اي حاجة احنا ما بنتكلمش من شهور وشهور .. حتى مصروف الولاد ما كنش بيبعته من اول الحرب
يسرح  رأفت بعينه بعيدا كأنه في دنيا اخرى ثم ينهض
رأفت :
الباقية في حياتك واي حاجة تعوزيها .. انا موجود
قطع
مشهد 45		 						ليل-داخلي
شقة عماد  –  غرفة النوم
يرقد رأفت على فراشه  ينظر  الى السقف سارحا وعينيه تلمع بشدة وهناك ابتسامة خفيفة على وجهه
قطع
مشهد 46		 						ليل-داخلي
شقة اميرة  –  غرفة  اميرة
تجلس اميرة على فراشها تفتح ظرف ما وتخرج منه ورقة لنسمع صوت رأفت
صوت رأفت :
ازيك يا اميرة .. يارب تكوني بخير .. انا مش زعلان من اللي انتي عملتيه فيا .. قبل ما اجرب الفقر كنت اكيد هزعل ... لكن دلوقتي
.. لا
قطع
مشهد 47		 						ليل-داخلي
شقة مدحت –  الصالة
نرى مدحت نائم على كنبة الانترية بينما تقف نهال تنظر له بحزن واسى
صوت رأفت :
ما اقدرش انكراني يوم ما شوفت  مدحت ونهال بيتجوزوا حسدتهم من كل قلبي ...
قطع
مشهد 48		 						ليل-داخلي
فيلا رأفت   –  الهول
تقف نور ومعها بعض الاشخاص ينلون جميع صور نادية و عائلة رافت من على الجدران
صوت رأفت:
ولا اقدر انكر اني كنت هموت وانا واقف ضيف في فيلتي
قطع
مشهد 49		 						ليل-داخلي
شقة طارق –  الصالة
نرى طارق يشاهد على الشاشة تقرير عن اغتيال رفعت المحجوب رئيس مجلس الشعب ويبدو على  وجهه الشعور بالذنب والاسى الشديد
صوت رأفت :
ولا اقدر انكر .. ان قلبي بيقولي .. ان طارق دلوقتي بقى مناسب ليكي اكتر .. بناجحه وشهرته
قطع
مشهد 50		 						ليل-داخلي
شقة اميرة  –  غرفة  اميرة
تجلس اميرة على فراشها تقرأ الخطاب
صوت رأفت :
لكن اللي متأكد اني هنكره .. انك في يوم من الايام تكوني لحد غيري .. انا ماشي يا اميرة .. وراجع تاني ..
قطع
مشهد 51									ليل-داخلي
السندرة
نرى الكتاب ينقط بعض نقط لدم من كعبه
صوت رأفت :
راجعلك
قطع
مشهد 52( الفينالة )		 						ليل-داخلي
شقة عماد  –  غرفة النوم
يدخل عماد وهو يحمل بابور جاز في يده مشتعل
عماد :
انت عملت حاجة ع البابوغ ده .. الكباس مش شغال
ثم ينظر الى الغرفة الخالية والى المرتبة المقطعة والخارج منها القطن مبعثر على الارض
نهاية الشعلة العاشرة