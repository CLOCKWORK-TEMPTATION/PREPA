نيران صديقة
تأليف                                                        إخراج
محمد امين راضي                                                    خالد مرعي
الشعلة الثانية
عودي يا ليالي
1986
}بسم الله الرحمن الرحيم {
مشهد 1 									ليل-داخلي
فيلا رأفت – غرفة اميرة
يكتب على الشاشة يونيو 2009
ترقد جثة رنا التي فارقت الحياة على فراش اميرة وقد بدا وجهها ساكنا مرتاحا
يفتح امجد الباب ليدخل الى الغرفة في هدوء ويقترب من الفراش حتى يقف بجواره ويظل ينظر الى الى رنا بتأثر واضح على وجهه ثم يجلس بجوارها ويمكس كفها ويبدأ فى التربيت عليه بحنان واضح
قطع
مشهد 2 									ليل-داخلي
فيلا رأفت – الهول
تجلس كل من نهال واميرة بجوار بعضهما البعض وقد انهارا تماما في وصلة بكاء شديد بينما على الجهة الاخرى يجلس كل من نور ومدحت وطارق بجوار بعضهم وبجوارهم يجلس رأفت على كرسيه المتحرك
نور :
مش وقت الاسئلة دي دلوقتي يا رأفت .. احنا عندنا مصيبة فوق لازم نعرف هنتصرف فيها ازاي
رأفت  :
المصيبة دي  عشان نتصرف فيها لازم نفهم ايه اللي كان بيحصل من ورانا .. نهال دي احنا دافنينها بأيدنا ودافنين معاها الكتاب الشؤم ..  حد يفهمني دي طلعت من القبر ازاي ؟
طارق :
مش محتاجة ذكاء يا رأفت واضح ان كلنا اتضحك علينا .. واللي دفناها ما كنتش نهال
مدحت :
مش كلنا قوي .. واضح ان اميرة هانم كانت عارفة اننا ما دفنهاش
وهي مستمر فى البكاء
اميرة :
ادي اخرة لمتنا .. موت وقتل تاني وكأن كل حاجة بتعيد نفسها
يمشي امجد فى الممر العلوي المطل  على الهول وينظر الى تجمعهم ليقف وراء احد العمدان يتابع ما يحدث
رأفت :
ممكن توطي صوتك .. وما تنسيش ان ابنك فوق
ترفع نهال رأسها لتنظر لهم
نهال :
انوت عايزين ايه دلوقتي ؟
رأفت :
عايزين نفهم
نهال :
انتوا ما عندكوش دم .. في جثة بني ادمة فوق على الاقل ندفنها قبل ما نقعد نتحاسب
طارق :
الجثة دي مش ميتة موتت ربنا عشان ندفنها بسهولة .. يعني فى سين وجيم وبتهيألي ان اغلب اللي قاعدين هنا مش هيروحوا النيابة الا لو كانوا متأكدين انهم هيطلعوا براءة
نور :
ده غير ان ما فيش حد فينا مرهف الحس قوي عشان يزعل على موت اي بني ادم والسلام .. عايزانا نعيط معاكوا .. قولولنا البنت دي تبقى مين ؟
يصمت الاثنان قليلا ثم تنطق نهال
نهال :
بنتي
يبدو على مدحت التحفز وهو يهمس
مدحت :
بنتي ؟
يأتيهم صوت امجد من اعلى السلم
امجد :
لأ
ينظر له جميعا بينما ينزل هو على السلم
امجد :
مش بنتك .. رنا قالتلي انها اختي وما كنتش بتهرج ولا بتهزر
اميرة :
انت بتتصنت علينا ؟
امجد :
ما كنش قصدي . انا سمعتكوا بالصدفة
بحدة
رأفت :
خد بعضك واطلع فوق وما تدخلش نفسك فى مشاكل الكبار
امجد :
انا حبيت اريحكوا
صائحا بعنف
رأفت :
اطلع فوق
يستدير امجد ويجري بسرعة ليصعد على السلم ثم يستدير رأفت لينظر الى اميرة وفي نفس الوقت ينظر مدحت الى نهال بينما ينظر طارق الى اميرة
رأفت :
البنت دي بنت مين ؟
تصمتا نهال واميرة  فيتنهد رأفت بضيق وهو يزفر
رأفت :
احنا محتاجين الكتاب
قطع
مشهد 3 									ليل-داخلي
فيلا رأفت – غرفة امجد
يجلس امجد على فراشه امام الكتاب الجلدي بحيرة ثم يمد يده ليتناول الكتاب ويفتحه ويبدأ فى التقليب في صفحاته
قطع
مشهد 4		بداية الفلاش باك 					 	نهار-داخلي
شقة نهال   – الصالة
نرى شقة لاسرة مستواها المادي متوسط ويكتب على الشاشة فبراير  1986
تفتح والدة نهال باب الشقة لتدخل الى الصالة وهي تحمل حقيبة سفر
والدة نهال :
نهال .. يا نهال
لا يأتيها رد فتضع الحقيبة على الارض وتتجه الى باب غرفة نهال
والدة نهال  :
هي نزلت ولا ايه ؟ لسه بدري على الجامعة
ثم تتجه الى غرفة نهال
قطع
مشهد 5									 	نهار-داخلي
شقة نهال   – غرفة نهال
نرى نهال راقدة على فراشها  غارقة في دمائها وتدخل عليها الام لتطلق صرخة عالية
قطع
مشهد 6										نهار-داخلي
شقة طارق – غرفة النوم
يرن جرس الهاتف الارضي عدة مرات فيفتح طارق عينه بصعوبة وهو يمسك جبينه كأنه مصاب بصداع شديد وهو ينظر بضيق الى مدحت النائم بجواره يشخر بصوت عالي ثم يمد يده ليتناول المبه الذى نرى ان عقاربه تشير الى الساعه الحادية عشر بينما عقارب المنبه تشير الى التاسعة
مستغربا
طارق :
ازاي كده ؟
ثم ينهض ليتجه الى الهاتف متبرما وقبل ان يصل اليه بتوقف عن الرنين فيتجه الى باب الخروج
قطع
مشهد 7									نهار-داخلي
شقة طارق – المطبخ
يقف طارق فى المطبخ يعد الشاي ولكنه يلمح شيء ما في صندوق القمامة فينحني ليلتقطه بينما يرن الهاتف مرة اخرى
قطع
مشهد 8									نهار-داخلي
شقة طارق – غرفة النوم
يمسك مدحت سماعة الهاتف وهو ويتثآب
مدحت :
الو .. مين .. لا انا مدحت مش طارق .. في ايه يا اميرة مش فاهم حاجة منك .. ايه .. مالها نهال ؟
قطع
مشهد 9 								نهار- داخلي
فيلا رأفت – غرفة المكتبة
نرى المكتبة الموضوع بها الكتاب الجلدي  بينما يسقط من كعب الكتاب الجلدي نقطة دم على الأرض
قطع
مشهد 10 								نهار- داخلي
فيلا رأفت – غرفة نومه
يرقد كل من رأفت ونور على الفراش وهو يشرب سيجارة
رأفت :
تعرفي يا نور انتي اكتر واحدة محيراني فينا
وهي تتناول منه السيجارة
نور :
شيلني من دماغك وما تفكرش فيا وانت ما تحترش يا رأفت .. وعلى فكرة بقى .. لو في حد فينا يحير .. يبقى انت
رأفت:
ليه ان شاء الله ؟
تبتسم نور بشدة
نور :
عشان انا عارفه اللي انت بتعملوا من ورانا
ينظر رأفت في عينيها ليتفحص مدى جديتها
نور :
انت عارف اني طول النهار متلطمة من مكتب الريجسير ده .. لمكتب الريجسير ده .. ويا مكتر مثقفين وسط البلد اللي مترمين هناك .. كلمة من هنا كلمة من هنا ..عدى عليا اسمك .. وملزوق في ديله حدتو .. يعني ايه حدتو يا رأفت .. اصل انت عارف اني جاهلة .. ماليش في الثقافة
رافت :
حكيتي الكلام ده لمين يا نور ؟
وهي تنهض لتتناول ملابسها
نور :
ما حكتش لحد يا رأفت .. عارف ليه .. عشان مش شاغلة نفسي بحد .. انا عندي هدف واحد هحققه بأي طريقة وهوصله وهبقى زيي زيك يا رافت ويمكن اغنى منك  كمان .. وساعتها اهلك
يقاطعها رأفت وهو ينهض بدوره
رأفت :
ما تعمليش نفسك شهيدة الفقر و الطبقية .. انا اهلي ما رفضوش ارتبطنا عشان انتي فقيرة .. ما هم وافقوا على اميرة و هي يمكن تكون افقر منك .. اهلي رفضوا ارتباطنا عشان موضوع التمثيل اللي اكل دماغك
نور :
ويا ترى بقى كبير رأسماليين البلد وحرمه موافقين على الجهاد الشيوعي يا رفيق ؟
نسمع صوت خطوات بالخارج فيلتفتا الاثنان الى الباب
نور :
هو في حد في الفيلا ؟
رأفت :
لا .. دي اكيد اميرة ..هي اللي معاها المفتاح .. بس دي ايه اللي جابها دلوقتي
نور :
والعمل ؟
رأفت :
ارجوكي استخبي .. عشان خاطري
تنظر له نور بغضب ثم تناول حذائها و تتجه الى الدولاب بينما يفتح باب الغرفة لتدخل اميرة وقد بدت مخطوفة اللون ذاهلة فينظر لها رأفت باستغراب
رأفت :
في ايه يا اميرة ؟مالك ؟
اميرو :
نهال اتقتلت يارأفت
يبدو عليه الفزع بينما نرى نور داخل الدولاب وهي تشهق وتكتم فمها بيدها ونسمع صوت رأفت
صوت رأفت :
ايه اللي انتي بتقوله ده ؟.
ترمي اميرة بنفسها على الفراش وقد ادمعت عينيها
اميرة :
بقولك الي حصل
رأفت :
ازاي ؟
اميرة :
ماعرفش
رأفت :
طب انا هدخل التواليت واغير بسرعه .. تحبي تستنيني تحت؟
اميرة :
تحت زي فوق  .. هستناك هنا
يبتلع رأفت ريقه ويهز رأسه بالايجاب
رأفت :
ماشي .. استريحي واهدي لغاية ما اجيلك
يتجه رأفت الى الباب وهو ينظر الى الدولاب بقلق ويخرج ليترك اميرة وهي يبدو عليها الاضطراب الشديد وتقوم بسند جبينها على كفها وتنكس رأسها فتلمح فردة شراب حريمي فتتناوله وتنظر له بأمعان
قطع
مشهد 11	فلاش باك من الحلقة الاولى 	مشهد رقم 13			 ليل-داخلي
فيلا رأفت  – الهول
تقف نهال امام طارق و هي تطرق باظافرها على ركبته
نهال :
في كل حي ولد عترة وصبيا حنان .. وكلنا جيرة وعشرة واهل وخلان
يردد الجميع الكوبليه ويبدؤن في التصفيق فتشده نهال من يده وتبدأ في الرقص معه بينما يصفق الجميع لهم فيضحك طارق بينما ينظر مدحت بشيء من الضيق الى نهال وتبتسم اميرة ابتسامة رقيقة عند رؤيتها لطارق يضحك بينما تنهض نور وتبدأ في الرقص بمياعة مع التركيز على ملابسها وارتدائها لجوارب اسفل الجيبة القصيرة
قطع
مشهد 12 								نهار- داخلي
فيلا رأفت – غرفة نومه
تكور اميرة الجوارب في يدها بغضب وتنهض لتتجه الى الدولاب
نرى نور داخل الدولابب وقد اخذت تبكي حزنا على نهال
تقترب اميرة من الدولابحتى تقف امامه وتضع يدها على اكورتيه لتصدر صوت طفيف
تتوقف نور عن البكاء وتنظ رالى باب الدولاب بفزع
تبدا اميرة فى فتح ضلفتي الدولاب ببطئ
تنظر نور الى ضلفتي الدولاب المتعشقين وقد بدا يفترقا وقد زاد فزعها
تتوقف اميرة عن فتح الدولاب وتدفع الضلفتين مرة اخرى بينما تستد برأسها على الدولاب وتأخذ في تنظيم نفسها المضطرب
بينما نرى نور داخل الدولاب وهي تنظم نفسها اللاهث ه يالاخرى
يدخل رأفت الى الغرفة لينظر الى اميرة الساندة رأسها على الدولاب برعب
بارتباك واضح
رأفت :
في حاجة يا اميرة ؟
تدير اميرة رأسها اليه
اميرة :
كنت هجهزلك  هدوم تلبسها .. بس واضح انك لبست
رأفت :
طب ياللا
تنظ راميرة الى الدولاب ثم تتجه اليه ليخرجا سويا
تفتح نور باب الدولاب وتنظر الى الغرفة الخالية بضيق شديد وقد بدا على وجهها انها تشعر بالاشمئزاز من نفسها
قطع
مشهد 13									نهار- داخلي
النيابة – ردهة أمام مكتب وكيل النيابة
يقف طارق  فى الردهة بينما يدخل عليه كل من رأفت واميرة
طارق :
انتوا اتأخرتوا ليه كده ؟
رأفت :
الشوارع مقلوبة في حاجة غلط بتحصل
اميرة :
ايه اللي حصل بالظبط يا طارق .. وليه احنا فى النيابة مش فى المستشفى ..
طارق :
عشان مدحت اخر واحد شافها وهو كان بايت عندي فاكيد هتطلب للشهادة
اميرة :
يبقى كنت روحتلها انا على الاقل .. جبتني هنا ليه ؟
طارق :
عشان هي فى العناية المركزة .. ما فيش زيارة
تدخل نور الى الردهة بسرعه فتنظر  اميرة الى ساقيها فتجدها ترتد يالحذاء بلا جوارب
طارق :
وانتي كمان اتأخرتي ليه ؟
نور : ا
لدنيا واقفة على رجل يا ابني .. عساكر الامن المركزي بيقولك عاملين انتفاضة ولا ثورة .. بيحرقوا شارع الهرم
مستغربا
رأفت :
عساكر الامن المركزي ؟
نور :
اه .. قولولي بقى .. ايه اللي بيحصل ؟
قطع
مشهد 14									نهار- داخلي
مكتب وكيل النيابة
يجلس وكيل النيابة خلف مكتبة ينظر إلى مدحت الذي جلس أمام المكتب
وكيل النيابة :
يعني انت قضيت الليلة كلها عند زميلك طارق يحي
مدحت :
ايوة يا افندم وصحيت على الخبر
ينظر وكيل النيابة الى الى المكتب
وكيل النيابة :
يخلى سبيل المتهم بضمان محل اقامته على ان يستدعى المدعو طارق يحى للشهادة
قطع
مشهد 15									نهار- داخلي
النيابة – ردهة أمام مكتب وكيل النيابة
يقف الاربع اصدقاء فى الردهة
رأفت :
انا هروح اعمل تليفون وارجعلكوا
يتحرك رأفت مبتاعدا بينما تمسك اميرة نور من يدها وتسحبها لتأخذها جانبا ليقف طارق وحده
اميرة :
لابسة الجزمة من غير شراب ليه يا نور ؟
تنظر نور الى الحذاء ثم ترفع عينها لتنظر الى عيني اميرة
نور :
نزلت متسربعة
اميرة :
نزلتي منين بقى .. واضح انك ما كنتيش بايتة فى بيتكوا .. لابسة لبس امبارح
نور :
فى ايه يا اميرة ؟ .. انتي عايشة جو النيابة قوي كده ليه ؟
اميرة :
عارفة يا نور ... انا وانتي بقالنا صحاب  كام سنة ؟ .. و عارفة انا عايزة نفضل صحاب كام سنة ؟
وقد بدا في صوتها ندما واضحا
نور :
عارفة
اميرة :
كويس انك عارفه يا نور
ثم تخرج من حقيبتها الجوارب لتعطيها الى نور
اميرة :
ادخلي اي حمام البسيهم .. الجيبة شكلها وحش  من غير شراب
قطع
مشهد 16								نهار- خارجي
كشك
يقف رأفت يتحدث في الهاتف الارضي
رأفت :
اللي بيحصل ده تبعنا ولا مش تبعنا
ينتظر ليسمع الرد
رأفت :
طب ومستنين ايه ؟ دي فرصة وجلنا من السما .. واللي كنا مخططنله يحصل في يوليو يحصل دلوقتي .. خلي سواقين القطارا يضربوا عن الشغل .. نزل الطلبة تساعد العساكر .. دي فرصة ومش هتتكرر
قطع
مشهد 17	نهاية الفلاش باك					نهار- داخلي
النيابة – ردهة أمام مكتب وكيل النيابة
يقف طارق امام مدحت الذي يبدو مضطربا بشدة
مدحت :
يا اخي الحمد لله ان الواحد كان بايت عندك كنت ممكن اروح  في مصيبة
يتلفت طارق حوله ليتأكد من عدم وجود احد
طارق :
يا ترى بياتك عندي ده  كان صدفة يا مدحت ؟
مدحت :
تقصد ايه ؟
يخرج طارق شريط حبوب من جيبه ويضعه في يد مدحت ..
طارق :
تقدر تقولي ده كان بيعمل ايه  عندي في الزبالة ؟
مرتبكا
مدحت :
هو ايه  ده ؟
طارق :
مدحت بلاش لف و دوران انا هدخل دلوقتي لوكيل النيابة هقوله اللي عدت ازاي من غير ما اجيب سيرة ده .. وهطلعلك تفهمني .. غير كده .. هدخل تاني احكيلي الليلة عدت ازاي .. بس هزود عليها ده ...
يمسك مدحت يد طارق ويهمس
مدحت :
ما تضيعش مستقبلي
طارق :
وانت ما تدخلنيش النار
قطع
مشهد 18 									ليل-داخلي
فيلا رأفت – الهول
يكتب على الشاشة يونيو 2009
نرى الست اصدقاء متجمعين ومازال التخفظ على رأفت  ومدحت وطارق و  نور  بينما مازالت كل من نهال واميرة يبكيان
وفجاة يرن  الهوات فالمحمولة للجميع معلنة قدوم رسالة  فيتناولوها بسرعه  ليجدوا جيمعا نفس الرساله وصلت اليهم مكتوب فيها " متجمعين عند النبي "
يبدو الغضب الشديد على نور
نور :
ايه السخف ده ؟
طارق :
ده كأنه قاعد معانا
رأفت :
الاغرب .. هو عارف الحاجات اللي بيبعتهالنا منين .. طالما الكتاب ما خرجش من ايد نهال
يرن هاتف رأفت المحمول معلنا قدوم رسالة فيفتحها رأقت ويقرأها بصوت مسموع
رأفت:
افتح الباب
يتحرك رأفت تجاه الباب على كرسيه المتحرك ويفتحه فلا يجد احد ولكنه يجد اسطوانة فيتناولها من على الارض ويعود ليضعها بمشغل الاسطوانات ثم يتناول الريموت ويتحرك ليقف بجوار الباقين التي تعلقت عيونهم على شاشة العرض
يضغط رأفت على زي التشغيل فيخرج صوت عمرو دياب مغني اغنية " عودي يا ليالي "
صوت عمرو دياب :
عودي يا ليالي عودي يا ليالي جرحي من حبيبي الغالي سهرني الليالي .. يا قلبي اه من فرقة الاحباب  وكل اه عذاب يصحي عذاب .. والوعد والمكتوب غلاب
ينظر الست اصدقاء الى بعضهم باستغراب بينما يظهر على الشاشة ظل اليكتروني لشخص بلا ملامح يتحدث بصوت شبه اليكتروني
الصوت :
متجمعين عند النبي ,, حاسسكوا زعلانين اني جمعتكوا .. ده  انتوا المفروض تفرحوا .. هو كان في شلة زيكوا .. ولا كان في اصحاب زيكوا . ده انتوا .. ده انتوا كنتوا اقذر خلق ربنا .. ورغم كده كنتوا اجمد صحاب .. عارفين ليه ؟ عشان الطيور على اشكالها تقع .. انا واحد او اتنين او تلاتة او عشرة .. من الناس اللي دوستوا عليهم في طريقكوا .. وقررت او قررنا انكوا تتحاسبوا على اللي عاملتوه فينا .. وكل اللي قدرتوا تخبوه وتداروا عليه وتدفنوه .. هيتفتح .. وهتدفعوا التمن  والمرة دي مش هتحموا بعض .. عشان لا انتوا عدتوا انتوا .. وللا الليالي بتعود
يختفي الشخص الاليكتروني من على الشاشة ليعود صوت عمرو دياب يغني كوبليه من اغنية عودي يا ليالي
صوت عمرو دياب :
يا نجوم اللي يا خلاني .. احكوله  احزاني .. قولوله حبيبك تايه في الدنيا وحداني .. حتى غناه الفرح منه عاب .. والوعد والمكتوب غلاب
ينتهي الكوبليه فيعم صمت على الجميع ليقطع ذلك الصمت رأفت وهو ينظر الى الشاشة
رأفت :
حد فيكوا كتب مذكراته ؟
الجميع :
لا
رأفت :
حد فيكوا حكي اي حاجة حصلتلنا لحد ؟
نور :
وهو اللي بينا ينفع يتحكي ؟
ثم ينظر الى نهال
رأفت :
انتي متاكده .. ان الكتاب عمره ما خرج من ايدك ؟ من ساعة ما المفروض دفناه معاكي ؟
نهال :
لغاية ما وقع في ايد رنا .. متاكدة
رأفت :
يبقى دهب يهرج .. ولا يعرف حاجة وكل اللي عنده معلومات عارفها بالصدفة .. واخره عايز يبتزنا
مدحت :
وهنعمل ايه ؟
رأفت :
هنعمل زي زمان يا مدحت .. هنقطع عرق ونسيح دمه
قطع
مشهد 19									ليل-خارجي
فيلا رأفت – جراج – غرفة
يجلس رأفت على كرسيه المتحرك بينما يقوم مدحت بالبحث داخل الغرفة
غرفة :
انت متأكد انه هنا ؟
رأفت :
اه من يومها وهو هنا
يعثر مدحت على لفافة لغطاء بلاستيكي كبير عليه اثار دماء
ينظر مدحت الى اثار الدماء ويبدوا على الضيق كانه تذكر شيء ثم ينظر الى رأفت
مدحت :
ياللا
قطع
مشهد 20									ليل-داخلي
فيلا رأفت – الهول
يمشي مدحت وهو يحمل  الغطاء البلاستيك تجاه السلم وخلفه رأفت بالكرسي المتحرك بينما ينهض طارق ليتبعهما
بينما تجلس نور بحيادية ومازلت كل من اميرة ونهال يبكيا بشدة بينما ترفع نهال عينيها لتنظر اليهم وتنهض متنمرة لتتجه الى مدحت وتمسكه من يده
نهال :
انتوا رايحين فين ؟
مدحت :
احنا اللي هنعيده هنزيده يا نهال ؟ ولا ايه ؟ ما قولنا هنلفها عشان ندفنها
بحدة وهي تجز على اسنانها
نهال
: يمين  الله ما هيحصل الا لما تتغسل وتتكفن .. ولا خلاص دفن الكلاب بقى في دمكوا
يصمت الثلاثة ويتبادلوا  النظرات فيما بينهم
طارق :
عندها حق يا مدحت
رأفت :
وهنجيب كفن منين دلوقتي ؟
قطع
مشهد 21									ليل-داخلي
منزل نور – غرفة النوم
نرى صورة ضخمة لنور وعي في وضع مثير اعلى فراشها بينما تقف نور امام الدولاب تأخذ نفسا عميقا وهي تمد ديدها لتفتح الدولاب ثم تنزل على ركبتيها لتجلس على الارض وتمديدها في قاع الدولاب وتخرج منه لفافة بها اقمشة كفن
تنظر له نور بشسء من الرهبة الغير مبالغ فيها ثم تأخذ نفسا عميقا وتنهض
قطع
مشهد 22									ليل-داخلي
فيلا رأفت – غرفة اميرة
ترقد جثة رنا على الفراش بينما تدخل نهال لتقف على عتبة الباب وتنظر الى الجثة بحزن عميق والدموع تغمر عينيها ثم  تتجه لتجلس بجوار الجثة وهي تنظر اليها طويلا وقد زاد بكائها ثم تتناول كفها وتبدأ في تقبيله وهي تهمس
نهال :
ليه يا رنا ؟..ليه عملتي فيا كده .. ليه ؟
ثم تترك كفها وتنظر الى وجهها بحنان وتبدأ في تسريح شعرها باصابعها وتبدأ في الغناء
نهال :
Rock-a-bye baby, in the treetop
When the wind blows, the cradle will rock
When the bough breaks, the cradle will fall
And down will come baby, cradle and all
تستمر في الغناء والدموع تنهمر من عينيها
قطع
مشهد 23									ليل-داخلي
فيلا رأفت – الشرفة
يقف مدحت يدخن في الشرفة وهو سارح بعينه بعيدا فيدخل طارق في هدوء ليقف جواره فيلتفت اليه مدحت لينظر اليه ثم يناوله السيجارة المشتعلة  في يده لينظر لها طارق  قليلا ثم يتناولها ويبدأ في تدخينها بينما يخرج مدحت سيجارة اخرى ويبدأ في تدخينها
طارق :
لو الراجل اللي باعت السي دي  ده طلع بجد عارف  كل حاجة .. انت عارف ده معناه ايه يا مدحت ؟
مدحت :
هنتوزع ما بين حبل المشنقة والكلبشات
طارق :
كل حاجة هتروح .. كل حاجة
يعتدل مدحت لينظر الى طارق
مدحت :
انت بتتكلم في ايه يا طارق ؟.. هيروح ايه اكتر من اللي راح .. هيروح ايه اكتر من الغلبانة اللي مايتة فوق دي .. عارف البنت دي لو طلعت بنت نهال .. هتبقى بنتي يا طارق .. يعني احتمال كبير قوي اكون رايح ادفن بنتي في الصحرا من غير لا قبر ولا لحد .. زي ما قالت نهال .. دفن كلاب ...كله ايه اللي هيروح يا طارق .. ما كله راح
يتنهد طارق  ويبعد عينه لينظر بهما بعيدا وهو يهمس
طارق :
وممكن تكون بنت اميرة .. وساعتها كل حاجة هتتغير
قطع
مشهد 24									ليل-داخلي
فيلا رأفت – الهول
تجلس اميرة في مكانها بينما بجوارها يجلس على كرسيه المتحرك رافت وهو يقلب في يده الاسطوانة دون ان ينظر اليها
رأفت :
بعد ما هندفن البنت دي .. لما نرجع هنتحاسب يا اميرة .. بس يمكن المرة دي يكون ده  اخر حساب بينا
اميرة :
تقصد ايه ؟
رأفت :
اقصد اني ياما سامحت .. لكن مش هسامح في الشرف
تدخل نور الى الهول وهي تحمل الكفن وتنظر اليهما
نور :
انا جبت الكفن .. نهال فين ؟
اميرة :
فوق .. اسبقيني انتي
تصعد نور الى الدور الثاني بينما تنهض  اميرة وتقف امام رافت وتغرز اظافرها في فخذه فينظر لها باستغراب
اميرة :
بلاش كلمة الحساب دي يا رأفت .. خليها ليوم حساب ربنا احسن .. لانه اكيد هيبقى ارحم مني عليك
ثم تنزع اظافرها ليبدو عليه سنة الم غير ملحوظة للعين الغير مركزة وتتركه وتتجه الى السلم
قطع
مشهد 25									ليل-داخلي
فيلا رأفت – غرفة اميرة
تدخل نور وتضع الكفن على الفراش بجوار جثة رنا وتنظر الى نهال
نور :
انتي اللي هتغسليها ؟
تمسح  نهال دموعها وتهز رأسها بالايجاب
قطع
مشهد 26 									ليل-داخلي
فيلا رأفت – غرفة امجد
يجلس امجد بجوار الكتاب وقد اغلقه وقد بدا عليه عدم الفهم ثم يسمع اصوات خطوات بالخارج فينهض لفيتح الباب فتحة صغيرة لينظر من خلالها ليجد اميرة تحمل طبق كبير للغاية ممتلئ بالماء ويبدو انها تحمله بصعوبة فيبدو عليه الاستغراب
قطع
مشهد 27									ليل-داخلي
فيلا رأفت – غرفة اميرة
ترقد جثة رنا على منضدة ويقفا كل من نهال واميرة تمسك اميرة يد رنا وتخلعها الخواتم
قطع
مشهد 28									ليل-داخلي
فيلا رأفت – الهول
يجلس رأفت على كرسيه المتحرك يطرق بأصابعه على فخذيه في هدوء ثم ينظر الى خاتم الزواج في يده اليسرى ويمد يده ليخلعه بهدوء ثم يمد يده ليضعه جانبا ولكنه يعود ويضعه امام عينيخ لينظر اليه قليلا ثم يقوم بضربه بسبابته ليطير الخاتم بعيدا ويقع على الارض مدويا صوت يقطع الصمت السائد
قطع
مشهد 29									ليل-داخلي
فيلا رأفت – غرفة اميرة
تقوم نهال بمسح اثار المكياج الخفيف من على وجه جثة رنا
قطع
مشهد 30									ليل-داخلي
فيلا رأفت – الحمام
تقف نور في الحمام تزيل المكياج من على وجهها وترفع وجهها لتنظر اليه بدون مكياج والذي يبدو اكبر عمرا الا انه يبدو اكثر راحة وارتياح منه بالمكياج وتبدأ في الوضوء بهدوء
قطع
مشهد 31									ليل-داخلي
فيلا رأفت – غرفة اميرة
تقوم اميرة بمسح شعر رنا من الجنب مع رقبتها ويبدو عليها الندم الشديد
قطع
مشهد 32									ليل-داخلي
فيلا رأفت – الشرفة
يقف طارق يدخن سيجارة ويطلق الدخان في الهواء ونرى ذلك الشبه بين رقبته من الجنب وبين رقبة رنا
قطع
مشهد 33									ليل-داخلي
فيلا رأفت – غرفة اميرة
تقوم نهال باغلاق عيني رنا وقد انتهيا من نغسيلها وتقف تنظر الى وجهها البريء وقد اغمضا عيناه
قطع
مشهد 34									ليل-داخلي
فيلا رأفت – الشرفة
يطلق مدحت دخان سيجارته في الهوء ويتنهد وهو يغلق عينيه لنرى ذلك التشابه الضخم بينه وبين وجه رنا وهي مغمضة عينيها
يرن هاتفه المحمول فيتناوله وينظر له ثم يرفع عينيه لينظر الى طارق
مدحت :
خلصوا
قطع
مشهد 35									ليل-داخلي
فيلا رأفت – غرفة امجد
يقف امجد خلف فتحة الباب الضيقة ينظر الى كل من اميرة ومدحت  وطارق وهم يسيرون خلف كرسي رأفت المتحرك فيتنهد ويغلق الباب ببطئ ويتجه الى الفراش الموضوع  عليه الكتاب الجلدي ويجلس بجواره
قطع
مشهد 36									ليل-داخلي
فيلا رأفت – غرفة اميرة
يقف طارق امام بينما يقف خلفه كل من مدحت وبجواره رافت على كرسيه المتحرك وخلفهم يقف كل من اميرة ونهال ونور وقد ارتدا حجاب وقد وضعت على الارض جثة رنا داخل الكفن
يرفع طارق يديه ويكبر
طارق :
الله اكبر
الجميع :
الله اكبر
يقفوا جميعا يصلون صلاة الجنازة على جثة رنا
قطع
مشهد 37		بداية الفلاش باك 					نهار-داخلي النيابة – ردهة أمام مكتب وكيل النيابة
يكتب على الشاشة فبراير  1986
يفتح باب المكتب ليخرج طارق ليجد مدحت يقف امامه ينظر ليه بقلق فينظر له طارق ويشير له بعينه ان يطمئن فيتنهد مدحت تنهيدة ارتياح بينما يستدير الاثنان لينظر الى اميرة ورأفت
رأفت:
بتهيألي احنا وقفتنا هنا  مالهاش لازمة
تدخل نور  عليهم وعلى وجهها بعض التفائل
نور :
انا لسه قافلة مع المستشفى ...نهال فاقت
يبدو على مدحت القلق الشديد وهو ينظر اليها
قطع
مشهد 38									نهار-خارجي
شارع – سيارة رأفت
يقف الخمس اصدقاء بجوار سيارة رأفت
اميرة :
يعني ايه يا رأفت اللي انت بتقوله ده .. في ايه عندك اهم من انك تيجي تطمن على نهال
رأفت :
في حاجة سبتها في الفيلا ولازم اروح اجيبها ضروري
تنظر له اميرة قليلا
اميرة :
هتروح لوحدك ولا محتاج ونس معاك ..تاخد نور ؟
رافت :
لا يا اميرة .. هروح لوحدي وهاجي على طول
ثم يمد يده الى طارق بالمفاتيح
رافت :
ماتخليش  مدحت يسوق
ثم يتركهم ويمشي مسرعا مبتعدا بينما يقف الاربعة ينظرون الى بعضهم البعض فيفتح طارق السيارة ويركب خلف المقود ويركب مدحت بجواره فتلتقي عيناهما للحظات فيقوم كل منهما بالنظر امامه بينما تركب اميرة ونور بالخلف وكل منهم قد ادارت وجهها تجاه النافذة
يدير طارق السيارة ويدير الكاسيت متنقلا بين عدة محطات تذيع اخبار احداث انتفاضة الامن المركزي حتى يصل الى محطة اغاني يخرج منها صوت عمرو دياب مغنيا اغنية عودي يا ليالي
تلتفت اميرة لتنظر له من خلال المرأة الاميمة بغضب
اميرة :
طارق .. اقفل المخروب ده
قطع
مشهد 39									نهار-داخلي
المستشفى  – غرفة نهال
ترقد نهال على الفراش وقد بدا عليها الوهن الشديد بينما يقف بجوار الفراش والدتها ويجلس بجواره  وكيل النيابة والكاتب
نهال :
من وانا فى الشارع وانا  حاسة ان ف يحد ماشي ورايا بس ما كنت شمركزة .. وانا بفتح باب الشقة لقيته بيهجم عليا ونزل فيا ضرب .. صديته .. قام مطلع سكينة وضاربني بيها
مستغربا
وكيل النيابة :
سكينة ؟ فى العادي اللي زي دول بيشيلوا مطاوي
نهال :
لما المباحث تمسكه .. ابقى اساله ليه كان شايل سكينة بدل المطوة
يهز وكيل النيابة رأسه متفهمها
وكيل النيابة :
واخرة مرة شوفتي طارق يحي امتى
نهال :
على اول الشارع زي ما متعود يوصلني
وكيل النيابة :
وماكنشفي بينكوا وبين بعض مؤخرا اي خلاف ؟
مبتسمة رغم الامها
نهال :
وحتى لو .. ده  ماله باللي انا فيه ؟
وكيل النيابة :
اصل الغريب ان والدتك بتقول ان ما فيش حاجة اتسرقتمن الشقة
تنظر لها نهال
نهال :
مين قال كده .. انا كل صيغتي اتسرقت .. الغاويش .. والسلسلة  وكليه .. وكان هيتدور ع الشقة لولا اني بدأت اصوت قبل ما يغمى عليا
تنظر لها والدتها باستغراب
وكيل النيابة :
مضيها على اقوالها يا ابني
وهو ينهض
وكيل النيابة :
الف سلامة عليكي يا نهال
يخرج وكيل النيابة فتستدير والدتها اليها  وتنظر لها بغضب
والدة نهال :
صيغة ايه اللي بتتكلمي عنها ... انتي بتداري على ايه وعلى مين ؟
نهال :
لا بداري ولا بتنيل .. هو انتي في الاخر يهمك ايه غير سلمتي ؟
والدة نهال :
يهميني ابقى عارفة حياتك ماشية ازاي .. يا فرحتي بيكي لو كنتي متي .. كنت هكسب ايه ساعتها
متنهدة
نهال :
اهو لو ما كنتش قولت الكلمتين دول في التحقيق .. ماكنتيش هتكسبي حاجة برضه يا ماما .. وبقولك ايه  سيبيني استريح لاجل خاطر النبي
قطع
مشهد 40 								نهار- داخلي
فيلا رأفت – غرفة نومه
يفتح رأفت خزنه في دولابه ويخرج منه عدة رزم من النقود يضعها في جيبه ثم يمد يده ليخرج مسدس يضعه هو الاخر في حزام بنطالونه ويغلق الخزانة بسرعه ويتجه الى الهاتف الارضي ليطلب رقم
رأفت :
الو .. . كويس اني لقيتك ... ايه الاخبار .. هنتقابل فين ؟
يصمت رافت قليلا  ليسمع ما يقال
رأفت :
يعني ايه مش هنتقابل .. الجيش لمها ؟انتوا بتهرجوا .. ازاي ضيعتوا فرصة زي  دي ؟ انتوا خوافين ... قولتلكوا ننزل ناس اكتر
يبدو على رافت الصدمة
رأفت :
حظر تجول ؟ .. يعني ايه .. الفرصة راحت ؟
يغلق رأفت الخط بيأس ويخرج المسدس ليضعه جانبا ويتنهد بيأس
رأفت :
يا خسارة
قطع
مشهد 41									ليل-داخلي
المستشفى  – غرفة نهال
تجلس والدة نهال على كرسي بجوار الفراش بينما تجلس اميرة بجوار نهال ممسكة بيدها
وتقف نور امام النافذة تنظر الى الشارع بينما يجلس مدحت ينظر الى نهال التي تنظر له بحدة رغم  الامها بينما يجلس طارق يتابع النظرات المتبادلة بين نهال ومدحت
نور :
يعني  احنا مش هنقدر نروح بيوتنا النهارده
اميرة :
بتهيألي مش هيقلقوا عليكي قوي يا نور .. ولو حابة تجربي انزلي .. بس لو ما تعرفيش يعني ايه احكام عرفية .. اسالي مدحت
تستغرب نهال من طريقة اميرة وترفع عينيها الى اميرة لتنظر اليها وتهمس
نهال :
انتي بتكلميها ليه كده ؟
تخفض اميرة عينيها وتضم كف نهال بقوة كأنها تتشبث به
يبدو على نور الضيق فتتجه الى الباب
نور :
انا رايحة الحمام
ينهض مدحت بدوره
مدحت :
وانا هشوف حاجة ناكلها .. الليل لسه طويل
يتابع كل من اميرة وطارق الاثنان وهما يخرجا فينهضا ليخرجا خلفهما دون ان ينطقا بكلمة
تنظر والدة نهال اليها باستغراب
والدة نهال :
مالهم صحابك .. في حاجة فيهم غلط
نهال :
والله ما انا فاهمه يا ماما .. احنا كلنا من امبارح فينا حاجة مش مظبوطة
قطع
مشهد 42 								ليل- داخلي
فيلا رأفت – غرفة المكتبة
يفتح رأفت نور  غرفة المكتب وينظر الى المكتبة ويتجه اليها ويمد يده ليتناول احدى الكتب ولكنه يخطو على بقعة الدم المتجمعه على الارض فيستغرب وينكس رأسه لينظر الى ما خطى عليه فيجده بقعة دم فيبدو  عليه الاستغراب الشديد ويرفع عينه ليجد قطرات من الدم ملوثة المكتبة حتى تصل عيناه الى الكتاب الجلدي المبلل كعبه بالدماء فيبدو عليه الاستغراب ما بعده استغراب ويتناول الكتاب ويتجه به الى المكتب ويفتحه ليجد هناك ما كتب بداخله بحبر لونه احمر قاني كلون الدماء فتجحظ عيني رأفت بشدة
قطع
مشهد 43									ليل-داخلي
المستشفى  – الحمام
تجلس نور على قعدة الحمام وهي تنكس رأسها مستندة بجبينها على كفها فتسمع صوت اقدام تدخل الحمام  فتتنهد وتاخذ نفسا عميق
بينما نرى اميرة تقف امام باب الحمام المتواجدة بداخله نور وتأخذ نفسا عميقا
اميرة :
من امتى يا نور ؟
تصمت نور ولا ترد
اميرة :
من امتى يانور
تبلع نور ريقها وتتكلم بصوت مخنوق
نور : من يوم ما اهله رفضوني .. سيبنا بعض قدامكوا بس
اميرة :
وليه لما جيت قولتلك انه بيقربلي وايه رايك وانك عندي اهم .. ليه لما قولتلك كل ده ,, ما قولتليش الحقيقة
نور :
عشان بعيد عن الحب .. رأفت فرصة .. لازم تكون لحد فينا
اميرة :
ده قبل ما اقولك .. لكن كان لازم تبعدي عنه اول ما قولتلك
نور :
ومين قال اني ما بعدتش .. وقربت من غيره كمان .. لكن لقيت غيره بيحبك وانتي كمان بتحبيه يا اميرة .. يعني على اليمين وعلى الشمال لقيتك
مستغربة
اميرة :
انتي ايه اللي انتي بتقوليه ده ؟
نور :
بقولك اللي لازم تعترفي بيه لنفسك قبل ما تقفي تحاسبيني من ورا الابواب .. انا ما نكرش اني غلطانة .. بس انتي برضه مش ملاك يا اميرة .. واللي جواكي لطارق لو عارفه تداريه عن الكل مش هتعرفي تداريه عني انا
لا يأتي لنور رد
نور :
سكتي ليه يا اميرة ؟.. زعلانة اننا طلعنا شبه بعض
لا ياتيها رد فتنهض  لتفتح باب الحمام وتخرج لتجد الحمام خالي تماما لا يوجد به احد غيرها فتقف تنظر الى وجهها الذي افسد بكاء عينيها مكياجه  في المرأة المعلقة على الحائط
قطع
مشهد 44 								ليل- داخلي
فيلا رأفت – غرفة المكتبة
يبدو على رافت الرعب الشديد والفزع و الدهشة وهو يقلب في اوراق الكتاب  الجلدي
قطع
مشهد 45									ليل-داخلي
المستشفى  – ممر
يمسك طارق يد مدحت بقوة ليوقفه عن السير
طارق :
انا مش بنادي عليك ؟
مدحت :
ما سمعتش يا طارق في ايه ؟
بحدة وبصوت خفيض
طارق :
في اني عايز اعرف .. شريط المنوم ده كان بيعمل ايه في الزبالة عندي
يتلفت مدحت حوله ثم ينظر الى طارق هامسا
مدحت :
انا كنت خايف .. ما كنش في حل قدامي غير اني ائمن نفسي بالطريقة دي
مندهشا
طارق :
تقصد انك انت ؟
يبلع مدحت ريقه وهو ينظر الى طارق بقلق
قطع
مشهد 46		 فلاش باك من مشهد 34 من الحلقة الاولى 		ليل –داخلي
شقة مدحت  – الصالة
تقف نهال امام مدخت وهي تحمل صندوق صغير به شرائط كاسيت  تقوم برمي ما فيه في وجهه
نهال  :
والباقي مع مومساتك اللي بتشقطهم بالدبورة   اسمعهم كده وأتكيف.. وبعد كده نبقى نقعد نحاسب بعض
يصفعها مدحت بعنف
تضع نهال  يدها على خدها المضروب وتنظر له بغضب ثم تتجه إلى المطبخ وتعود حاملة سكين تلوح به في وجه مدحت
بغضب
نهال  :
اقسم بالله العظيم .. لو مديت أيدك عليا تاني هشرحك
ينظر لها مدحت بغضب
مدحت :
انتي بترفعي عليا سكينة
نهال :
مش هرفعها بس انا هغرزها في صدرك كمان
يهجم عليها مدحت بعنف ليأخذ السكينة فتقاومه ويتشاجر بعنف ودون قصد منه تخترق السكينة بطن نهال كاعنة اياها فتشهق نهال في الم تنظر الي عينه بنجدة ثم تسقط ارضا فيقف مدحت ينظر لها مرعوبا ثم ينحني ليجس النبض ثم ينظر الى ساعته وبسرعه يجري خارجا
قطع
مشهد 47	فلاش باك  من مشهد 39 الحلقة الاولى 			ليل-داخلي
شقة طارق- الصالة
يقف مدحت امام طارق الجالس امامه
متنهدا
طارق :
ماشي يا مدحت .. بس من غير  لت
وهو يتجه إلى المطبخ
مدحت :
هجيب حاجة نشربها بس
قطع
مشهد 48								ليل-داخلي
شقة طارق – المطبخ
يفرغ مدحت شريط منوم في كوب الكوكا كولا وبدون وعي يرمي الشريط الفارغ في سلة القمامة
قطع
مشهد 49								ليل-داخلي
شقة طارق – غرفة النوم
ينهض مدحت من جوار طارق النائم بعمق ويقوم بهزه عدة مرات ليوقظه دون جدوى فينهض مسرعا ويجري خارجا
قطع
مشهد 50							 	ليل-داخلي
شقة نهال   – غرفة نهال
يضع  مدحت جسد نهال الغارق في دمائه على فراشه وينظر اليها والدموع تتجمع في عيونه ثم يمسك كفها ويقبله بحب
مدحت : انا اسف
قطع
مشهد 51									ليل-داخلي
المستشفى  – ممر
ينظر طارق الى مدحت بفزع
بحدة وعنف
طارق :
وسبتها بتموت .. للدرجة دي انت ما عندكش قلب ؟ .. ده لو ما كنش عشان الحب ولا الصحوبية يااخي عشان الدين والانسانية
يمسك مدحت يد طارق ويشد عليها
مدحت :
اهدا يا طارق هي ستارتني .. وانت هتفضحني ؟
يزيح طارق يده عنه بعنف
طارق :
انا مش طايق اسمع صوتك .. واحمد ربنا انك وقعت في واحدة زي نهال .. انا لو منك اعملها تمثال دهب
ثم يتركه ويمشي
قطع
مشهد 52								ليل- داخلي
فيلا رأفت – غرفة المكتبة
يبدو على رأفت رعب الدنيا كله وهو مازال يقلب في اوراق الكتاب الجلدي وقد اخذ يردد
رأفت :
بسم الله الرحمن الرحيم ... بسم الله الرحمن الرحيم
قطع
مشهد 53									ليل-داخلي
المستشفى  – غرفة نهال
تجلس الام تقرأ قرآن بينما تقف نور امام النافذة تنظر الى الشارع وتجل ساميرة سارحة بعينها بعيدا بينما يجلس طارق سارحا هو الاخر بعينه بعيدا بينما ترقد نهال على فراشها سارحة هي الاخرى
يدخل مدحت ومعه صواني عليها اكل ويضعها على منضدة الغرفة
مدحت :
اكل المستشفى طبعا تعبان بس اللي لقيته ما عرفتش اخرج خالص .. واهو اي حاجة والسلام لغاية الصبح
لا ينظر له احد ماعادا نهال التي تحرك رأسها لتنظر له والى عينيه فيبلع ريقه ويتجه اليها بهدوء ويقف بجوارها ويمد يده ليمسك كفها ويهمس
مدحت :
حمد الله على سلامتك
تتنهد نهال وتهمس بدورها
نهال :
عارف انا اول ما هشد حيلي هعمل ايه ؟يا مدحت ؟
قطع
مشهد 54								ليل- داخلي
فيلا رأفت – غرفة المكتبة
ينظر رأقت الى صفحة امامه خالية يكتب فيها امام عينيه فى نفس اللحظة
نهال :
هقتلك
تجحظا عينا  رأفت ويغلق الكتاب بعنف
قطع
مشهد 55 (الفينالة )								ليل-خارجي
صحراء
يكتب على الشاشة يونيو 2009
تقف كل من اميرة ونهال يبكيان وبجوارهما نور  وبجوارهم رأفت على كرسيه يتابعون مدحت و طارق وهم يدخلون جثة رنا داخل حفرة في الصحراء ثم يبدؤن في ردمها حتى ينتهيوا فيتجهوا اليهم
طارق :
خلاص
يتجه الاربعة الى السيارة الواقفة على قرب بينما تتأخر كل من نهال واميرة اللتان وقفتا ينظرا الى مكان الحفر فيعود مدحت ويسحبهما
مدحت :
الواقفة هنا مالهاش لازمة
يتحركا معه ليركبا السيارة وينطلقوا مبتعدين
تدخل الى المنطقة سيارة امجد وينزل وهو يحمل كشاف وجروف ما يلبث الكشاف ان يرتعش ضوءه حتى ينطفئ فينظر امجد حوله فيجد بعض الاغصان الجافة فيعود الى السيارة ويأتي بجريدة يضعها تحت الاغصان ويشعل فيها  النار ثم يتجه الى مكان الحفر ويبدأ في  الحفر بقوة وعزيمة
نهاية الشعلة الثانية