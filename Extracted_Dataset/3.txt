نيران صديقة
تأليف                                                        إخراج
محمد امين راضي                                                    خالد مرعي
الشعلة الثالثة
قلوع
1986
}بسم الله الرحمن الرحيم {
مشهد 1 									ليل-داخلي
منزل نور  – الصالة
يكتب على الشاشة يونيو 2009
تقف نور امام مكتبة الاستريو الموضوع فيها الكاسيت والاسطوانات وتاخذ تقلب فى الاسطوانات حتى تصل الى البوم هلا هلا  لعمرو دياب وتظل تنظرالى الغلاف قليلا ثم تضع الاسطوانة في المشغل و تدير الاسطوانة ليخرج صوت عمرو دياب مغنيا اغنية قلوع
صوت عمرو دياب :
قلوع .. قلوع .. قلوع مروحين .. عيون .. عيون .. عيون متغربين
تتجه نور الى كنبة الانترية وترمي نفسها عليها وهي تسمع الاغنية
صوت عمرو دياب :
ما حد عارف مين .. مين المروحين .. مين اللي راح يفرح ومين يبات حزين
تتناول نور سماعة الاسلكي للهاتف الارضي وتتصل باحد الارقام
قطع
مشهد 2									ليل-داخلي
شقة طارق – غرفة المكتب
يجلس طارق على كرسي هزاز في ركن الغرفة سارحا بعينه بعيدا فيرن هاتف المحمول فينهض ليتجه اليه ويمسكه ليجد رقم ارضي فيستغرب ويرد
طارق :
السلام عليكم
لا يأتيه رد بينما يسمع صوت عمرو دياب يغني
صوت عمرو دياب :
لقى وقدر .. ومين يختار نصيبه .. حبيب زي القمر .. غريب في ليل حبيبه .. بعدي بحر دموع .. يصادفني بحر ندم .. راحوا صحاب حواليا .. ليا فيهم عشم
هامسا
طارق :
اميرة ؟
قطع
مشهد 3									ليل-داخلي
منزل نور  – الصالة
تبتسم نور بجانب فمها و ترفع السماعة لتضعها على اذنها بينما تغلق الاستريو باليد الاخرى
نور :
ياااه .. ده  شيخنا لسه مضروب بأميرة
قطع
مشهد 4 									ليل-داخلي
شقة طارق – غرفة المكتب
يبدو على طارق التذمر وهو يتحدث في الهاتف المحمول
طارق :
على فكرة .. انا مش مجبر استحمل كلامك السخيف ده
ينصت اليها ثم يتنهد
طارق :
اكيد وحشاني يا نور .. احنا ما كنش بينا يوم ولا اتنين
ينصت اليها مرة اخرى ثم يبدو عليه الدهشة وهو ينظر الى ساعته
طارق :
تيجي فين ؟
قطع
مشهد 5									ليل-داخلي
منزل نور  – الصالة
وهي مازالت تتحدث في الهاتف وتسير في الصالة
نور :
انا مش عايزة اكون لوحدي في الليلة دي يا طارق وانت عارف ان انا وانت ما ينفعش نتقابل بره وخصوصا في وقت زي  ده .. وانت استحاله تيجي .. يبقى الحل ايه ؟
تصمت نور قليلا ثم تبتسم
نور :
مش هتأخر
تغلق نور السماعة وقد بدا عليها السعادة ولكنها اثناء ذلك تنظر الى انعكاسها في احدى مرايا الصالة فتنظر الى نفسها عن بعد قليلا ثم تقترب لتقف امام المرآة وترفع اناملها لتتحسس التجاعيد حول عينيها
قطع
مشهد 6 									ليل-داخلي
فيلا رأفت – غرفة اميرة
تدخل اميرة الى غرفتها وتغلق الباب خلفها بالمفتاح ثم تقف خلفه قليلا ثم تتجه الى شاشة LCD  وتشعلها و تديرها وتنحني لتخرج مجموعه اسطوانات تضع احدهم داخل مشغل الاسطوانات وتتناول الريموت كنترول وتتجه لتجلس على الفراش وتدير الاسطوانة ليظهر طارق على الشاشة وهو يقدم احد برامجه فتجعل اميرة الصوت على وضع الصامت وتجلس تتابع طارق وهو على الشاشة بالصورة فقط دون اي صوت
قطع
مشهد 7 									ليل-داخلي
فيلا رأفت – ممر
تمشي نهال في الممر حتى تصل الى باب غرفة اميرة فتقف امامه وتطرق عليه عدة مرات فلا يأتيها رد فتعاود الطرق فلا يأتيها رد  فتقوم بفتح الباب
قطع
مشهد 8 									ليل-داخلي
فيلا رأفت – غرفة اميرة
تدخل نهال الى الغرفة التي لا يوجد بها احد فتنظر حولها فتجد الريموت كنترول على الفراش وتجد الشاشة مدارة فتتوقف لتفكر قليلا ثم تتجه لتمسك الريموت كنترول وتدير مشغل الاسطوانات ليظهر طارق على الشاشة مبتسما ابتسامة عريضة وهو يتحدث دون ان يصدر اي صوت فتبتسم نهال عند رؤيتها لطارق ابتسامة ساخرة بجانب فمها
قطع
مشهد 9									ليل-داخلي
فيلا رأفت – غرفة رأفت
يجلس رأفت على كرسيه المتحرك ممسكا بقرآن يقرأ فيه فيطرق احدهم على الباب فيرفع رأسه لينظر  الى الباب
رأفت :
ادخل
تفتح نهال الباب لتدخل  وتنظر الى القرآن بدهشة
نهال :
ده عشان  رنا ؟
يصمت رأفت ولا يرد
نهال :
طيب .. انا عايزة اعرف عنوان مدحت
مبتسما
رأفت :
زي ما هو .. اغرب حاجة في  شلتنا .. اننا بنغير كل حاجة .. الا العنواين
تهز راسها متفهمة وتهم لتتحرك
رافت :
الوقت مش متاخر شوية ؟
نهال :
ايه يا رافت.. انت هتصدق الصبغة ولا ايه ؟ .. انا ما عدتش صغيرة
يبتسم رأفت فتتحرك نهال الى الباب وتغتحه فيوقفها رأفت
رأفت :
نهال
تستدير نهال لتنظر اليه
رأفت :
انتي لسه بتكتبي ؟
تضحك نهال ضحكة عالية وتتركه دون ان ترد وتخرج لتغلق الباب خلفها
قطع
مشهد 10									ليل-داخلي
منزل طارق  – الصالة
تقف نور  في الصالة امام احد الحوائط المعلقه عليها صورة كبيرة لاميرة وامامها يقف طارق
نور :
وده مش حرام ؟
طارق :
وايه اللي حرمه ..  اميرة صديقة وعادي اني اعلق صورتها
نور :
ما انا صديقة .. ورافت  ومدحت اصدقاء .. ونهال كانت اكتر من صديقة .. اشمعنى معلق صورة اميرة
طارق :
الرسول عليه الصلاة والسلام كان بيقول اني اعدل فيما املك .. ولكني لن استطيع العدل فيما لا املك
نور :
طارق .. ما فيش كاميرات هنا يا حبيبي
يتنهد طارق
طارق :
نور .. انتي في التليفون حسستيني انك محتاجة تكوني مع صديق .. ورغم ان الايام بعدتنا عن بعض .. لكن اللي حصل النهارده فكرني ان احنا في يوم من الايام كان بينا عشرة .. وحاجات تانية حلوة .. وعشان كده قولتلك تعالي رغم ان الوقت متأخر ..لكن هتيجي تحرقي دمي بتلقيح العوالم ده  .. فمع السلامة انا عايز انام عشان اصحى اصلي الفجر
بصوت خفيض
نور :
انا اسفة .. انا فعلا محتاجة اكون مع حد قريب ليا
يبتسم طارق
طارق :
وانا كمان .. قوليلي تشربي ايه ؟
نور :
لو في اسكوتش يبقى ........
تتوقف ولا تكمل فتزداد ابتسامة طارق
طارق :
تشربي  ايه حلال يا نور ؟
تضحك
نور :
لمون
طارق :
لسه بتحبيه عشان بيهديلك اعصابك ؟
نور :
اكتر من الاول
مبتسما
طارق :
يبقى اتنين لمون
قطع
مشهد 11 									ليل-داخلي
منزل مدحت  – الصالة
يجلس مدحت يقرأ في خطاب بينما هناك خطابات اخرى بجواره على الانتريه ويبدو عليه الاضطراب الشديد ثم يترك الخطاب ويمسك هاتفه المحمول ويطلب احد الارقام
مدحت :
ايوة يا فهمي .. وفيها ايه يا فهمي يعني لما اصحيك دلوقتي ما انا مش نايم .. انجز .. في بت اسمها رنا دخلت مستشفى رأفت واميرة عايزك بكره الصبح تجبلي ملف كامل عنها من يوم ما اتولدت
يصمت قليلا ليستمع
مدحت :
ايوة ما تكملش نوم وتنزل دلوقتي
ثم يغلق الهاتف ويرميه جانبا ويمسك احد الخطابات ليبدأ في قراءته
قطع
مشهد 12 									ليل-داخلي
منزل طارق  – الصالة
يجلس كل من طارق ونور على الانتريه وفي يدهما  اكواب الليمون
نور :
انت عارف ان انا وانت اكتر اتنين هيتأذوا من اللي بيحصل ده ؟
طارق :
عشان نبقى محددين اكتر .. انا اكتر واحد هتأذي من اللي بيحصل ده .. انتوا الفضايح بتزدكوا شهرة
نور :
لا يا طارق .. فضايح الوسط الفني .. كلها فضايح نميمة .. مين مشيت مع مين .. مينا تجوز مين في السر .. لكن فضايح الماضي اللي اتدفن مع السنين اللي راحت .. ما بتجبش الا الخراب
طارق :
لعنة وهتفضل مطاردانا ليوم ما نموت .. وعمرنا ما هنقدر نتخلص منها
نور :
انا نفسي اعرف طالما نهال متاكدة ان الكتاب ما خرجش من ايدها لحد ما وقع في ايد رنا مين هيكون عرف وقراه
طارق :
بسيطة انتي قولتيها بلسانك لغاية ما وقع في ايد رنا .. مين قال ان رنا ما قرتوش لحد
نور :
بس اللي بيتكلم ده واحد باين عليه بيكرهنا قوي
طارق :
عشان التمثلية تتحبك اكتر وايا كان اللي عايزه يتحقق
نور :
ويا ترى ايه اللي عايزه ؟
يرن احدهم على الباب فيبدو على طارق الاستغراب
نور :
انت متعود تتسقبل حد في الوقت ده ؟
طارق :
اكيد لا
ينهض طارق ليتجه الى الباب ويفتحه ليجد اميرة واقفة امامه
هامسا
طارق :
اميرة
اميرة :
ازيك يا طارق
تنهض نور وتتجه الى مجال ابصار اميرة وهي تضحك ضحكة عالية خليعة
نور :
متجمعين عند النبي
قطع
مشهد 13									ليل-داخلي
منزل مدحت  – الصالة
يفتح مدحت باب الشقة ليجد نهال واقفة امامه
مدحت :
كويس انك جيتي .. عشان كنت نازل جيلك دلوقتي
ثم يشدها ليدخلها الى الصالة ويغلق الباب
نهال :
هي دي ازيك ؟
مدحت :
بلاش محن .. انتي لا جاية من سفر ولا راجعة من غربة .. انتي راجعة من الموت  .. وده حوار ليه وقته .. هيفتح مع اللي بيتفتح .. لكن الليلة مش هتعدي الا وانا عارف .. الكلام اللي في الجوابات ده كنتي بتضحكي عليا بيه ولا لا .. بنتي ماتت من 16 سنة ولا ماتت الليلة يا نهال
نهال :
انت لسه عندك الجوابات دي
صائحا بعنف
مدحت :
نهال .. انا مش عايز نحنحة .. بنتي ماتت امتى ؟
نهال :
من 16 سنة
مدحت :
واللي ماتت الليلة مين ؟
قطع
مشهد 14									ليل-داخلي
منزل طارق  – الصالة
تقف اميرة امام نور وبينهما طارق
اميرة :
زي ما انتي يا نور ما تغيرتيش .. كأني سيباكي لسه امبارح
نور :
ما تغيرتش فعلا .. بسيب جوزي في نصاص الليالي .. واجي شقة راجل عازب
اميرة :
اكيد عمري ما هعرف اغلبك في الردود .. كلنا عارفين لسان العوالم
تهم نور لترد فيصيح طارق
طارق :
ما تفتحوا الباب وتضربوا بعض احسن ع السلم .. انتوا مش مقدرين حجم المصيبة اللي احنا فيها وبتتخنقوا وبتردحوا لبعض ؟
لا ترد اي منهما
طارق :
اميرة جايه زيها زيك يا نور .. الليلة تقيلة عليها ومش نافعة تعدي من غير صحبة
اميرة :
موبيلك فين ؟
نور :
اشمعنى
اميرة :
موبيلك فين
نور :
في الشنطة
اميرة:
هاتيه كده
تتجه نور الى حقيبتها وتخرج هاتفها المحمول فتحدة عدة مكالمات فائتة من  نمرة اميرة فترفع نظرها اليها وتهمس
نور :
كان سايلنت
قطع
مشهد 15									ليل-داخلي
منزل مدحت  – الصالة
ينظر مدحت الى نهال باستهتار
مدحت :
انا مش مصدقك يا نهال
نهال :
وازاي اقدر اخليك تصدقني ؟
يفكر قليلا
مدحت :
DNA
نهال :
بس احنا دفنا رنا
ينظر الى عينيها ثم يتجه الى الحمام ويعود ومعه مشرط
مدحت :
احنا فيها .. نروح نحفر ومش محتاجين اكتر من شوية شعر
نهال :
يا اخي حرام عليك ده الميت ليه حرمة
مدحت :
خلاص .. بلاش نروح .. اروح لوحدي
ثم يتركها ويتجه الى الباب
نهال :
يا مدحت بطل جنان
لا يستمع اليها ويفتح الباب ويغلقه بقوة  خلفه تاركا اياها وحدها في الصالة تفكر ثم تخرج هاتفها المحمول وتتصل
نهال :
ايوة يا اميرة .. في مصيبة بتحصل .. انتي فين ؟
قطع
مشهد 16 									ليل-داخلي
فيلا رأفت – غرفة رأفت
يجلس رأفت على كرسيه المتحرك يتحدث في هاتفه المحمول
رأفت :
انت متأكد .. طيب
يغلق الخط ويعاود الاتصال
رأفت :
حضرلي العربية يا ابني
قطع
مشهد 17									ليل-داخلي
منزل طارق  – الصالة
يقف طارق امامه كل من اميرة ونهال ونور
اميرة :
وانتي ايه اللي يوديكي ليه اصلا ؟
نهال :
نفس السبب اللي جابك لطارق .. اللي بيحصل فكرنا بالليالي اللي راحت ... ورجعها
نور :
انا شايفة اللي بيعملوا مدحت صح .. عشان نخلص من السر اللي محيرنا كلنا .. واللي انتي واميرة بس اللي عارفينه .. ونفوق بقى للاخ بتاع الاسطوانة
طارق :
كلامك صح لو كان حصل قبل ما ندفن رنا  .. لكن الميت ليه حرمة .. ده غير انها بنت حد فيهم .. يعني مش كفاية شافوها بتدفن لا كمان يشفوها في نفس الليلة بتطلع من تربتها
اميرة :
نور مش هتفهم الكلام ده يا طارق .. نور قتلت ضانها بايدها عشان المجد والشهرة
تتالم نور بشدة ويبدو على وجهها الحزن وتهمس
نور :
ليه كده يا اميرة ؟
يرن جرس الباب
نهال :
مدحت
اميرة :
رأفت
يتجه طارق ليفتح الباب فتمسك اميرة يده وتوقفه وتتجه هي الى الباب لتفتحه فتجد رأفت على كرسيه المتحرك
اميرة :
يا رتني كنت راهنت
ينظر طارق الى نهال بريبة
طارق :
نهال .. انتي لسه بتكتبي ؟
بجزع
نهال :
والله ابدا .. ولا حتى بفكر
يدخل رأفت  على كرسيه وتغلق اميرة الباب
رأفت :
واضح ان الليلة مصرة تجمعنا
ثم ينظر حوله
رأفت :
امال فين مدحت ؟
قطع
مشهد 18								ليل-خارجي
صحراء
يقف مدحت بجوار سيارته فى الصحراء وقد اضاء كشافاتها واخذ يحفر بهمة وعزم
قطع
مشهد 19									ليل-داخلي
فيلا رأفت – غرفة امجد
نرى جثة رنا داخل الكفن على الفراش ونرى امجد يتحدث فى الهاتف المحمول دون ان نسمع المكالمة ويغلق الخط ويتجه ليجلس بجوارها ويتناول الكتاب الجلدي الضخم ويفتحه ليقرأ فيه
قطع
مشهد 20 بداية الفلاش باك 							نهار-داخلي
فيلا رأفت – الهول
يكتب على الشاشة فبراير  1986
يرقد رأفت على الارض نائما  وقد وضع بجواره تسجيل Panasonic  كان منتشر فى الثمانينات وتركه دائرا على محطة الاخبار التي اخذت تعلن عن انتهاء الحظر و سيطرة الامن على الامور( يراعى  مراجعة الاصل في ذلك البيان ) فيستيقظ رأفت على صوت البيان ويفرك  عينيه معتدلا ولكنه فجأة يبدو عليه الذعر وينهض ناظرا الى باب المكتبة برعب ثم يهرع بسرعه تجاه باب الفيلا
قطع
مشهد 21									نهار-داخلي
المستشفى  – غرفة نهال
تجلس الام وفي يدها   قرآن وقد نامت على الكرسي بينما تنام اميرة على الكرسي التي كانت تجلس عليه وكذلك طارق بينما يفترش مدحت الارض تحت فراش نهال التي تنام عليه هي الاخرى بينما تقف نور بجوار الشباك تقلب في راديو ترانزيستور صغير مقلبة بين محطاته التي تذيع بيان انتهاء الحظر حتى تصل الى محطة تذيع اغنية قلوع لعمرو دياب فتتركها وتسرح مع كلماتها
يترك احدهم على الباب فيستيقظ الجميع مرة واحدة  في فزع ناظرين الى الباب وهو يفتح ليدخل رأفت
مدحت :
هو الحظر انتهى ؟
اميرة :
ممكن افهم كنت فين  الايام دي ؟
رأفت :
اكيد كنت محبوس مش عارف اجي يا اميرة .. واه انتهى يا مدحت
ثم يتجه الى نهال الواهنة ويمسك يدها ويربت عليها بحنان
رافت :
حمد الله على السلامة يا نهال ..
ثم ينظر الى مدحت المفترش الارض
رأفت :
شايفة مدحت بيحبك قد ايه ؟ ... نايم تحت رجليكي
تنظر له نهال باستغراب بينما يبتسم مدحت ابتسامة لطيفة
يتركهما ويتجه الى طارق مارا على نور دون ان يسلم عليها فيبدو عليها الاستغراب بينما تلاحظ اميرة ذلك
نور :
امال انا هوا ولا ايه .. مش شايفني عشان تصبح ؟
ببرود واضح  ومفتعل
رأفت :
صباح الخير
تصدم نور من طريقة رأفت وتنظر الى اميرة لتلمح شبح ابتسامة على وجهها بينما يقف رأفت امام طارق
رأفت :
عايزك بره
قطع
مشهد 22									نهار-داخلي
فيلا رأفت – الهول
يدخل الى الفيلا كل من فريد هجرس ومعه زوجته نادية نصار ووينظرا الى منظر الهول المبعثر  والغير مهندم وغير منظف
فتشير نادية الى زوجها
نادية :
انا لو سايبة عيل مش هرجع الاقي الفيلا كده
فريد :
يا نادية ما احنا عارفين ان احنا هنيجي نلاقيها كده هنبتدي المحاضرات دي ليه ؟
تنظر له بغضب ثم تشير الى الخدم
نادية :
طلعوا الشنط فوق واتفضلوا انزلوا .. نضفوا .. ولاخر مرة بقولكوا لو سافرنا تاني .. وهو مشاكوا ما تمشوش .. ده امر
يتحرك الخدم بينما تعود لتنظر الى فريد
نادية :
طول ما هو مصاحبلي شلة العيال دي .. عمره ما هيفلح
قطع
مشهد 23									نهار-داخلي
المستشفى  – ممر
يقف طارق ينظر الى رأفت باستغراب
طارق :
دم ايه وكتاب ايه اللي انت بتتكلم عليه يا رأفت
رأفت :
صدقني .. زي ما بقولك .. اللعبة قلبت جد
طارق :
يا راجل يا مثقف .. عيب عليك تقول الكلام اللي انت بتقوله ده
رأفت :
ياعم  الشيخ مش السحر مذكور في القرآن
طارق :
ما تفتكروش انتوا القرآن الا في الحاجات دي .. فوق يا رأفت عيب عليك .. ده انت الكبير اللي فينا
ينظر له رأفت قليلا
رأفت :
مدحت اللي حاول يقتل نهال
تحجظ عيني  طارق
رأفت :
وانت عارف .. عشان لقيت المنوم عندك في سلة المطبخ
يصدم طارق
طارق :
انت عرفت منين الكلام ده ..
رأفت :
زي ما بقولك .. من المصيبة اللي احنا فيها ... من الكتاب
قطع
مشهد 24									نهار- داخلي
فيلا رأفت – غرفة المكتبة
تقف نادية امام الكتاب الملوث اسفله بالدم تنظر له باشمئزاز  وتصيح بصوت عالي
نادية :
انتوا يا زفت منك ليه
يهرع الخدم الى  الغرفة
نادية :
انتوا ازاي سايبن القرف ده
احد الخدم :
ما انتي عارفه يا هانم .. رأفت بيه ما بيحبش حد يمد ايده على حاجة هنا
نادية :
مش لدرجة القرف ده .. شيل وارمي
يهرع احدهم ليأخد الكتاب الملوث بسرعه ويجروا جميعا خارجا
قطع
مشهد25									نهار-خارجي
شارع – سيارة رأفت
يقود رأفت السيارة بينما يجلي بجواره طارق
طارق :
انا مش هصدق ولا حرف الا لما نوصل الفيلا واشوف
قطع
مشهد 26									نهار-داخلي
فيلا رأفت – الجراج
نرى الركن المخصص للقمامة  وفيه صناديق القمامة وبداخلها مرمي الكتاب
قطع
مشهد 27									نهار-داخلي
فيلا رأفت – الهول
يدخل رأفت ومعه الى الهول ليجدا والده والدته  جالسين في الهول فيستغرب رأفت
رأفت :
انتوا جيتوا بدري ليه ؟
فريد :
انت متخيل ان احنا هنسمع اللي بيحصل في مصر ده وهنسيبك لوحدك ؟
طارق :
ازيك يا طنط .. ازيك يا اونكل
لا ترد نادية بينما يرد فريد بمودة
فريد :
ازيك يا طارق يا حبيبي
رأفت :
تسيبوني لوحدي ..  ده على اساس اني عيل يعني
نادية :
واعيل من العيل كمان .. انت يا ابني ما حدش علمك اي ...
.
يقاطعها رأفت وهو يجر طارق الى غرفة المكتب
رأفت :
لا لا .. مش فاضي خالص للمحاضرات دي .. بعدين
قطع
مشهد 28									نهار- داخلي
فيلا رأفت – غرفة المكتبة
يقف طارق ورأفت في الغرفة ينظران حولهما بيما يبدو على رأفت الاستغراب الشديد
رأفت :
ده راح فين ده ؟
طارق :
والله انت شكلك بتهرج يا رأفت ع الصبح
رأفت :
يادي النيلة .. بهرج ايه بس .. واللي حكتهولك ...
طارق :
عادي .. ممكن يكون مدحت حكالك في التليفون
رأفت :
وانا هستفاد ايه بس يا طارق من الحكاية دي
ضاحكا
طارق :
يا راجل ...  وانت في ايه بتعملوا في حياتك بتستفاد منه .. ما انت كل حياتك تهريج في تهريج
رأفت :
بس مش في حاجة زي كده
طارق :
و اكتر وحياتك .. وادينا فيها فين الكتاب ؟
ينظر له رأفت بغضب ثم يتركه ويخرج
قطع
مشهد 29									نهار-داخلي
فيلا رأفت – الهول
يقف رأفت امام والدته متعصبا للغاية بينما يخرج طارق من غرفة المكتب متابعا ما يحدث
رأفت :
يعني ايه رامتيه
نادية :
يعني راميته .. كتاب مبهدل ومقرف .. ابقى اشتريلك واحد بداله
رأفت :
ومين قالك اني هلاقي واحد بداله
نادية :
ما تعليش صوتك عليا.. يعني ايه مش هتلاقي بداله .. طول ما معاك تمنه هتلاقي بداله
رأفت :
انتي مش فاهمة حاجة
نادية :
احترم نفسك
يتجه طارق ليسحب رافت من امامه
طارق :
هو ما يقصدش يا طنط .. معلهش .. يالا يا طارق تعالى احنا نمشي
قطع
مشهد 30									نهار-داخلي
فيلا رأفت – الجراج
يقف الاثنان امام صناديق القمامة الفارغة ويبدو على رأفت الصدمة
رأفت :
صدقني ما بعمل مقلب ولا حكاية .. كل اللي حكتهولك ده  حصل
ويبدو عليه اليأس الشديد فيجلس على الارض فينظر له طارق بشيء من التصديق ويجلس بجواره
طارق :
طب انا هفترض معاك ان  اللي انت بتقوله جد .. انت عارف حجم المصيبة اللي كنا هنبقى فيها ؟
رأفت :
اللي كنا .. ما احنا لسه فيها
طارق :
لا ... لو كلامك ده حقيقي .. يبقى احسن حاجة حصلت . ان الكتاب ده ضاع .. انت عارف يعني ايه يبقى في كتاب .. بيتكتب في كل حاجة بتحصلنا  .. وتحت ايدينا .. دي مصيبة .. ده ربنا من رحمته .. دارى عنا  الغيب .. ومن رحمته اكتر .. انه ضيع الكتاب ده
رأفت :
بس الباقيين من حقهم يعرفوا
طارق :
اكيد لا .. الا لو هنرجع لنقطة البداية وان كل الحدوتة دي مقلب وعايز تشوف رد فعلنا عليه ... لكن لو مش مقلب .. يبقى نكفي ع الخبر مجور .. والسر ده هيفضل بيني وبينك لحد ما نموت .. بلاش نبوظ حياتهم
رأفت :
صدقني مش مقلب
يربت طارق على كتفه وهو ينهض
طارق :
يبقى قوم اغسل وشك وروح صالح طنط .. وانا هرجعلهم وحاول تنسى .. وابقى اقرا  شوية قرآن يا رأفت
يتنهد رأفت وهو يهز رأسه متفهما  بينما يتجه  طارق للخروج ولكنه يعود ليتوقف ويستدير اليه
طارق :
هو انا اتكتب عني ايه ؟
رأفت :
ما تخافش ما اتكتبش عنك حاجة
يهز  طارق راسه متفهما
رأفت :
لكن اتكتب عن اميرة
يبتلع طارق ريقه في قلق واضح
قطع
مشهد 31									نهار-داخلي
المستشفى  – غرفة نهال
تجلس اميرة تحتضن نهال على الفراش بينما تجلس والدة نهال على الكرسي ممسكة في القرآن تقرآه  ولا يوجد غيرهن في الغرفة
نهال :
تعرفي يا اميرة .. انا كل اللي بيحصل ده حاسة اني شوفته قبل كده او فكرت فيه قبل كده
تتوقف  والدتها عن القراءة وتنظر اليهما
والدة نهال :
ايوة يا بنتي ... انتي طول عمرك فيكي شيء لله
تبتسم اميرة بشدة وهي تربت على نهال
اميرة :
ايوة الشيخة نهال .. شيء لله بس ايه  يا خالتي .. ده حاله علمية معروفة الدم بيتأخر عن الوصول للمخ فاخر صورة العين بتشوفها بتوصل متاخرة للمخ فبتحسي انك شوفتي اللي  بيحصل قدامك ده قبل كده
تتنهد نهال
نهال :
مش حكاية صورة وشوف يا اميرة انتي كمان .. انا بقولك على تفاصيل كل حاجة بتحصل .. انا قبل كده فكرت اني هتقتل
يطرق احدهم على الباب فتنظر اميرة الى نهال
اميرة :
قوليلي طب مين اللي ع الباب ؟
تنظر نهال الى الباب
نهال :
الدكتور
يفتح الباب ليدخل الطبيب فتضحك كل من اميرة ونهال بصوت عالي فينظر لهما الطبيب باستغراب وهو يتجه اليهن
الطبيب :
عاملة ايه دلوقتي ؟
نهال :
الحمد لله احسن
يرفع رأسه لينظر الى الام
الطبيب :
ممكن تسيبونا لوحدنا شوية ؟
والدة نهال :
ليه خير .. هو في حاجة ؟
الطبيب :
خير ان شاء الله ... محتاج بس اتكلم معاها شوية
تنهض الام و اميرة ليخرجا
قطع
مشهد 32									نهار-داخلي
المستشفى  – السلم
تنزل  نور على السلم تبكي بينما يصعد على السلم طارق ليجدها
طارق :
في ايه يا  نور
تحاول نور ان تمسح دموعها بسرعة
نور :
ما فيش عيني اترمشت بس
طارق :
انتي هتهرجي ؟.. ده عياط .. في ايه قوليلي
نور :
في اني زهقت .. خلاص ما عدتش مستحملة
قطع
مشهد 33									نهار-داخلي
المستشفى  – غرفة نهال
تنظر نهال  الى الطبيب بقلق شديد
نهال :
وناوي  على ايه يا دكتور ؟
الطبيب :
لو كنت ناوي اقول لوالدتك ما كنتش طلعتها بره
نهال :
انا مش عارفه اشكرك ازاي ؟
الطبيب :
الموضوع ما فهوش شكر .. بعد 15 يوم .. لو ما اثبتليش العكس .. هقولها
قطع
مشهد 34									نهار-داخلي
المستشفى  – الاستقبال
يجلس كل من طارق ونور على  كراسي الاستقبال
نور :
قرفت من  احساس اني الحيطة المايلة بتاعت الشلة دي .. كل واحد متعصب ولا متضايق .. يالا قدامك نور طلع قرفك عليها ... عملتله ايه انا البيه ده عشان ما يسلملش عليا ..
طارق :
معلهش يا نور .. رأفت النهارده مش في حالته الطبيعية .. معلهش اعذريه
نور :
ليه يعني ما هو كان زي القرد امبارح .. والمشكلة ان انا وهو دافنينه سوا
طارق :
اهو يمكن اللي انتوا دافنينه سوا ده .. هو اللي عامل فيه كده
نور :
مش هو بس يا طارق . كلكوا .. حتى انت
طارق :
نور .. بلاش عبط ... انتي عارفه انا بعزك قد ايه .. لو مش بعزك كنت طلعت للمقتولة اللي فوق اطمن عليها .. لكن انا ما يخلصنيش اشوفك بتعيطي .. واسيبك وامشي
تنظر نور الى عينيه بحب واضح
نور :
بس انت عارف اني عايزة منك اكتر من المعزة يا طارق
يتنهد طارق
طارق :
وانتي عارفه انه مش هينفع .. طول ما انتي عايزة تمثلي يا نور .. مش هينفع حتى نحاول
نور :
طارق ما تضحكش على نفسك بموضوع التمثيل ده ... انت عارف كويس قوي انه مش نافع عشان انت بتحب اميرة
يبدو عليه الغضب الشديد
طارق :
يادي اميرة اللي  على لسانكوا النهارده
ثم يسرح بعينه بعيدا
هامسا
طارق :
اتكتب عن اميرة
نور :
انت بتقول ايه
ينظر لها
طارق :
احنا فيها يا نور ... انا عندي استعداد اثبتلك ان اللي جوايا ليكي اكتر من المعزة ... تشيلي التمثيل من دماغك .. ونرتبط
نور :
يا طارق ما انت عايز تبقى مخرج
طارق :
انا ما قولتش ان المشكلة فيا .. زي المشكلة في اني عايز اكون مخرج ولسه مش عارف عشان اهلي .. نفس المشكلة هتواجهنا عشان انتي عايزة تكوني ممثلة .. بس انتي اكتر عشان انتي بنت
تصمت نور دون رد
طارق :
انا واضح معاكي يا نور .. دي العقبة اللي قدامنا .. عشان نقدر نحاول نقرب من بعض....  موافقة
يمد كفه امامها
طارق :
ايدي اهي ..
تنظر نور الى عينيه قليلا والى كفه ثم تسري رجفة ما في يدها وترفعها لتضعها في كفه فيبتسم طارق ابتسامة جميلة وهو يغلق كفه على كفها
قطع
مشهد35									نهار-خارجي
شارع – سيارة  كارو
عربية كارو عليها قمامة وعليها الكتاب الجلدي الضخم
نقترب من الكتاب لنجده يسال من كعبة نقاط الدم
قطع
مشهد 36									نهار-داخلي
المستشفى  – غرفة نهال
تلم اميرة بعض الاشياء في حقيبة بينما تجلس نهال على حافه السرير تتابعها
اميرة :
احنا خلاص كده جاهزين ..  خالتي تطلع ونمشي
تهز نهال رأسها بهدؤ بينما يطرق احدهم على الباب ويفتحه ليدخل مدحت
يقف مدحت لينظر الى نهال
مدحت :
عاملة ايه يا نهال دلوقتي ؟
نهال :
وانت مالك
مدحت :
يعني ايه انا مالي .. انا بطمن
نهال :
ما تطمنش .. وريح نفسك بقى .. وما تعيش في دور البريء كتير .. وياريت ما تورنيش وشك تاني
تقف اميرة تتابعهما ثم تتجه الى مدحت
اميرة :
معلهش يا مدحت ..سيبها دلوقتي هي اعصابها تعبانة شوية .. وتعالى نتقابل بالليل
ينظر مدحت الى نهال بعشم ثم يخرج بينما تتجه اميرة الى نهال لتجلس بجوارها وتضع يدها على يد نهال الموضوعة على فخذة وتأخذ في التربيت عليها بهدوء
اميرة :
في ايه انا مش فاهماه
نهال :
مش مهم نفهم اللي فات .. المهم نفهم اللي جاي
اميرة :
بمعنى
نهال :
بمعنى اني عمري ما حبيت مدحت .. ومن الاول كان ارتباطنا غلط .. لا انا انفعه ولا هو ينفعني .. وكنت لازم اخد القرار ده من بدري
تهز اميرة راسها بتفهم وهي مازالت تربت على يد نهال
اميرة :
في حد تاني في دماغك يا نهال ؟
ترفع نهال عينيها لتنظر الى اميرة قليلا ثم تهز رأسها بالايجاب
اميرة :
مين ؟
هامسة
نهال :
طارق
تتيبس يد اميرة على يد نهال وتسري فيها رعشة بسيطة بينما تحاول رسم ابتسامة راضية على وجهها
قطع
مشهد 37									نهار-داخلي
شقة حسين يعقوب – الصالة
شقة  فقيرة  للغاية غير مرتبة تمام وفي منتصفها يوجد منضدة يلتف حولها عدة اشخاص منهم حسين يعقوب  في الثلاثينات من عمره يبدو عليه الدهاء الشديد و رأفت الذي يبدو سارحا للغاية
شخص :
احنا جاتلنا فرصة وضياعنها من ايدنا انتفاضة الامن  المركزي دي حدث مش هيتكرر
حسين :
انا شايف العكس .. اي حاجة غير مرتبة وغير معد ليها نتياجها بتعتمد ع الصدفة .. واحنا مش لازم نعتمد على الصدفة في اي شغل لينا ..وعشان كده احنا هنرجع للخطة الاساسية .. سواقين السكة الحديد همه اللي هيبتدوا  بالاضراب في يوليو .. وبعد كده ننزل الناس في الشوارع
شخص :
انت متخيل ان النظام بعد ما عينه اتفتحت على اللي حصل هيسيب ده يحصل بسهولة ؟
ينظر حسين الى رأفت
حسين :
انت ايه رايك يا رافت
رأفت :
رأيي في ايه ؟
مبتسما
حسين  :
انت  مش معانا خالص
وهو ينهض
رأفت :
اه معلهش .. انا همشي ونتقابل بعدين
يتجه رأفت الى الباب فيتبعه حسين
حسين  :
بقولك ايه يا رافت
ثم يقف امامه ويهمس
حسين :
الشيك بتاع الشهر ده  انت ما ادتهونيش .. وانت عارف في ناس بتبقى مستنية الفلوس دي
رأفت :
طب هدهولك بكره .. عشان مش معايا دفتر الشيكات دلوقتي
قطع
مشهد 38									نهار-داخلي
فيلا رأفت – الهول
يقف  رأفت امام منضدة الانتريه الموضوع عليها ورقة ذات شكل مميز تحت احد التحف ويتناولها ليقرأ ما بها
رأفت :
سافرنا للاهمية
يبتسم رأفت ساخرا ثم يتجه الى الهاتف الارضي ويطلب رقم
رأفت :
ايوة يا مدحت ... بقولك ايه .. عايزين نحتفل بنهال
قطع
مشهد 39								 	ليل-داخلي
شقة نهال   – غرفة نهال
تقف اميرة تنظر الى نهال التي تضع مكياج امام المرأة في غرفتها
اميرة :
ياللا يا ختي هنتأخر .. وما عدش في مدحت عشان حد يوصلنا
تبتسم نهال وهي تستدير الى اميرة
نهال :
شكلي حلو ؟
اميرة :
قمر
نهال :
انا هقوله النهارده
تأخذ اميرة نفسا عميقا
اميرة :
اهم حاجة انك تكوني مبسوطة .. ده اللي احنا جاين عشانه الدنيا
تطرق الام وهي تفتح الباب
والدة نهال :
مدحت عايز يقابلك
قطع
مشهد 40								 	ليل-داخلي
شقة نهال   – الصالة
تقف نهال امام مدحت الذي وضع علبة بها دبلتين ذهب على المنضدة بينهم
نهال :
ده ايه ده
مدحت :
عايز نروح الحفلة دي واحنا مخطوبين يا نهال ؟
نهال :
انت ما عندكش دم يا مدحت ؟ انا طردتك كام مرة وقفلت في وشك السكة كام مرة الايام اللي فاتت
مدحت :
لا عندي دم ... بس عندي قلب برضه .. قلب كل نقطة دم فيه انتي سايبة فيها بصمة
نهال :
فعلا وعشان كده حاولت تقتلني
مدحت : انتي عارفة زي ما انا عارف .. انها كانت حادثة
نهال :
عارفة ..  وعشان كده واقفه قدامك باخد وبدي معاك من غير ما اخد حقي .. عارفة انها حادثة .. بس حادثة فوقتني
وهي تتناول الدبل وتضعها في يده
نهال :
وفهمتني اننا احنا مش لبعض
قطع
مشهد 41						 		ليل-داخلي
فيلا رأفت  – الهول
يتجمع الست اصدقاء يثرثرون بينما ينطلق صوت عمرو دياب المنطلق من الكاسيت يغني  " هلا هلا " بينما نرى نهال تتابع طارق بعينيها ونرى مدحت يتابع نهال بعينيه ونرى اميرة تتابع كا من نهال ومدحت وطارق بينما رأفت سارحا بينما نور وطارق يتبادلان الضحكات والنظرات والابتسامات  ونرى  نور تنظر  الى طارق وتهمس له
نور :
مش هنقول
فيهز طارق رأسه بالايجاب فتنهض نور لتتجه الى الكاسيت بينما تنهض نهال لتجلس بجوار طارق
نهال :
عايزاك في موضوع يا طارق
تغلق نور الكاسيت
نور :
انا وطارق عايزين نقولكوا على حاجة
تنظر نهال الى نور باستغراب فيبتسم طارق بينما تتجه نور لتجلس بجواره فيمسك يدها ويقبلها وسط اندهاش الجميع وصدمة نهال واميرة وينظر الاثنان الى الجميع حتى يخرج رأفت الجميع عن صمتهم وهو يصفق  ويصفر بصوت عالي فيتبعه الجميع وينهضوا جميعا ليحتضنوا كل من طارق و نور بينما تتبادل كل من نهال  واميرة نظرات حزن واثناء رجوع الجميع الى اماكنهم  يصطدم نهال و ممدحت ببعضهم البعض فيقفا ينظرا الى بعضهم البعض قليلا فيبتسم مدحت لنهال ابتسامة عفو فتسري في يد نهال رعشة وترفعها لتضعها في يد  مدحت الذي يبتسم ابتسامة واسعه ويخرج علبة الدبل وسط دهشة الجميع ويلبس نهال الدبلة ليعود الجميع للتهليل بينما تحاول نهال بجهد رسم الابتسامة على وجهها
رأفت :
والخطوبة الرسمي امتى
مدحت :
انا متفق  مع طنط على كل المواعيد
ترفع نهال عينيها اليه
نهال :
انا عايزة اروح الحمام
تتركهم نهال وتمشي لتنهض اميرة هي الاخرى وتتبعها
قطع
مشهد 42 نهاية الفلاش باك 					 		ليل-داخلي
فيلا رأفت  – الحمام
ترمي نهال نفسها في حضن اميرة وهي تبكي بانهيار
نهال :
نور يا اميرة .. نور
تحتضن اميرة نهال بقوة وتبدو عينيها دامعة بحسرة شديدة
اميرة :
ايوة ... نور
قطع
مشهد 43									ليل-داخلي
منزل طارق  – الصالة
يكتب على الشاشة يونيو 2009
يقف مدحت امام الخمس اصدقاء وقد بدا عليه التراب من اصر الحفر
مدحت :
بقولكوا قلبت عليها الدنيا .. انتوا مش مصدقني ليه ؟
يبدو على رأفت الصدمة الشديدة
رأفت :
انت متأكد انك حفرت في المكان بالظبط ؟
مدحت :
انت عارف كويس قوي انا ظابط مباحث قد ايه .. مش هغلط في حاجة زي كده
نور :
دي مصيبة
طارق :
والعمل ؟
نهال :
ياربي انت بتعمل فينا كده ليه ؟
اميرة :
احنا داخلين على ايام سودة .. واخر حاجة ممكن نتحملها كمان سين وجيم .. فمافيش الا حل واحد .. اي اثر لليلة دي لازم يختفي ..شقة امبابة لازم تتنضف .. انا ورأفت هنثبت اننا كنا في الحفلة .. وانتوا تتصرفوا وتثبتوا انكوا كنتوا في حتت تانية .. وسجل ان رنا دخلت المستشفى .. هيتمسح .. وانتي يا نهال .. لازم ترجعي تموتي تاني ..يالا انتوا مستنين ايه .؟
يتحرك الجميع بسرعة بينما يجلس رأفت على كرسيه ينظر الى اميرة مبتسما
رأفت :
والله زمان يا اميرة
قطع
مشهد44								فوتو مونتاج
الصحراء – مستشفى اميرة  – مكتب منتج  –
شقة اميرة بامبابة
يقف كل من مدحت وطارق يعاودان الحفر في الصحراء
يجلس رأفت على كرسيه امام مدير المستشفى يمحوا اشياء من على الكمبيوتر
تجلس نور امام كريم رزق المنتج تحكي له اشياء ويبدو متفهما
تجثو كل من اميرة ونهال على ركبتيهما على الارض يقمون بمسح ارضية الشقة من اثر الدماء
قطع
مشهد 45									فجر-داخلي
فيلا رأفت – الهول
يدخل الست اصدقاء وقد بدا على الجميع الانهاك
نور :
انا خلاص ما عدتش قادرة .. انا لازم انام
طارق :
في حد فيكوا هيطمن يكون لوحده النهارده
يصمت الجميع قليلا حتى تنطق اميرة
اميرة :
احنا كلنا هنبات هنا .. احنا ما نعرفش لو كل واحد فينا اتساب لوحده ايه اللي ممكن يحصله
مدحت :
طب هنام فين عشان انا خلاص ما عدتش قادر
قطع
مشهد 46									فجر-داخلي
فيلا رأفت – غرفة رأفت
يرقد رأفت على فراشه بينما تعتلي اميرة الفراش وترقد بجواره
رأفت :
بقالك قد ايه ما نمتيش جنبي على سرير واحد يا اميرة ؟
اميرة :
من يوم ما اتشليت .. اصل سمرة الله يرحمها ربتني اني ما  نمش جنب اخواتي
يضحك ساخرا
رأفت :
يرحم سمرة ؟؟؟
اميرة :
زي كده ما هيرحم نادية .. نام يا رأفت .. نام احنا داخلين على ايام سودة
قطع
مشهد 47									فجر-داخلي
فيلا رأفت – غرفة اميرة
ترقد نهال و نور كل منهما  معطية الاخرى ظهرها وقد اغلقا الاضاءة
نور :
نهال .. انتي نمتي ؟
تفتح نهال  عينيها ثم تغلقهما مرة اخرى دون ان ترد
قطع
مشهد 48									فجر-داخلي
فيلا رأفت – غرفة
نرى  مدحت نائم على الفراش بينما نرى طارق افترش الارض وينام عليه
مدحت :
يا ابني ما في مكان ع السرير
متنهدا
طارق :
انا مستريح  كده
قطع
مشهد 49									فجر-داخلي
فيلا رأفت – الهول
يقف امجد في الطابق العلوي ينظر الى الهول الخالي الصامت ثم يتجه الى غرفته ويعود بعد قليل ساحبا جثة رنا نازلا بها على السلالم
قطع
مشهد 50 بداية الفلاش باك 							نهار-داخلي
الجريدة –  مكتب سكرتير  التحرير
يكتب على الشاشة اكتوبر  1986
تقف نهال امام مكتب سكرتير التحرير
سكرتير التحرير :
مقال فيلم البريء هايل يا نهال
نهال :
انا كمان قدرت اخد مواعيد من احمد رشدي واحمد هيكل .. بس ما قدرتاش اوصل لسيادة المشير ابو غزالة ..هعمل معاهم ريبورتاج على اللي حصل .. وبعد كده هعمل ندوة مع عاطف الطيب و وحيد حامد ..يردوا فيها
سكرتير التحرير :
الله ينور .. عايز ستة منك  في كل صفحة مش في صفحة الفن بس
تبتسم نهال
نهال :
عن اذنك
سكرتير التحرير :
نهال فكرتيني صح .. انتي مش  قولتليلي ان ليكي صاحبة عايزة تمثل ومحتاجة فرصة
نهال :
اه بس هي خلاص
تتوقف نهال عن الكلام
نهال :
اه . ليه ؟
يخرج كارت ويعطيه لنهال
سكرتير التحرير :
خليها تروح العنوان ده وتقول انها من طرفي
تتناول نهال الكارت وتعتصره بقوة
قطع
مشهد51								ليل-داخلي
امام باب شركة انتاج
تقف نور امام باب الشركة ويبدو عليها الاضطراب الشديد وهي تعتصر الكارت في يدها بقوة ثم تتقدم لتدخل الى الشركة
قطع
مشهد52								ليل-داخلي
شقة طارق – الصالة
يقف طارق يتحدث في  الهاتف
طارق :
بصي واضح قوي انك واحدة مغيرها صوتها .. وده يخليني ما صدقكيش .. لو انتي فعلا خايفة على مصلحتي .. قوليلي انتي مين
قطع
مشهد 53								نهار-داخلي
الجريدة –  مكتب صفحة الفن
تقف نهال بجوار صديقة لها تتكلم في الهاتف بصوت مصطنع
الصديقة :
انا اديتك العنوان وانت حر .. هي هناك دلوقتي
تغلق الصديقة الهاتف وتنظر الى نهال التى يبدو عليها تأنيب الضمير بشدة
الصديقة :
تمام ؟
تهز نهال رأسها ببطئ بالايجاب
قطع
مشهد54								ليل-خارجي
امام عمارة شركة الانتاج
يقف طارق يتابع نور وهي تركب سيارة مع شخص ما وينطلقا مبتعدين
قطع
مشهد55								ليل-خارجي
امام عمارة المنتج
يقف طارق امام العمارة ينظر الى ساعته التي تعدت الثامنة مساءا بينما يلمح  نور تخرج من العمارة فيتجه اليها بسرعه ليقف امامها فتصدم نور عند رؤيته
نور :
طارق
طارق :
كنتي بتعملي ايه فوق ؟
نور :
انا .. اصل .. ده بيت واحدة صاحبتي
طارق :
انا شايفك نازلة من شركة الانتاج مع واحد وطالعة معاه هنا يا نور .. كنتي بتعملي ايه فوق
تأخذ نور نفسا عميقا
نور :
يالا نتكلم واحنا ماشين
ينظر لها باستغراب فتسحبه
نور:
انا حاولت يا طارق .. ما نفعش.. انا اكيد بحبك .. بس اكيد  بحب نفسي اكتر .. ما بالك بقى اني بحب التمثيل والنجومية اكتر من نفسي.. انا بقالي 8 شهور بحاول امنع نفسي بس كل يوم كان بيعدي عليا كنت بعرف اني بظلمك معايا ... انا ما انفعكش يا طارق .. انا ما انفعش لاي حد غير نفسي
ثم تتوقف لتنظر اليه
نور  :
انا اسفة يا طارق
ساخرا
طارق :
على كده بقى اخدتي دور
ساخرة هي الاخرى
نور :
لسه كان عايز ينام معايا .. وانا ما ارضهالكش .. كنا لازم نسيب بعض الاول ..
طارق :
انتي قليلة الادب
نور :
ما انا عارفة .. وعشان كده بقولك احنا ما ننفعش لبعض
ثم تتركه وتمشي مبتعدة
قطع
مشهد56								فوتو مونتاج
شقة المنتج – غرفة نهال – صالة شقة مدحت –
غرفة نوم اميرة – غرفة نوم طارق – هول فيلا رأفت
نرى اميرة تمسك سماعة الهاتف وتضعها بجوار كاسيت صغير يخرج منه  صوت عمرو دياب يغني" قلوع "
يجلس طارق على فراشه وقد بدا مكتئبا للغاية بينما يرن جرس الهاتف فينهض ليلتقطه ليستمع الى صوت الاغنية
صوت عمرو دياب :
قلوع .. قلوع .. قلوع مروحين .. عيون .. عيون .. عيون متغربين
يفتح المنتج الباب لتدخل نور ويغلق خلفها الباب
ترقد نهال على فراشها تبكي بشدة بينما نرى سماعة الهاتف الارضي مرفوعة
صوت عمرو دياب :
ما حد عارف مين .. مين المروحين .. مين اللي راح يفرح ومين يبات حزين صوت
يقف مدحت يحاول الاتصال عدة مرات دون جدوى فيبدو عليه القلق
صوت عمرو دياب :
لقى وقدر .. ومين يختار نصيبه .. حبيب زي القمر .. غريب في ليل حبيبه
يقف رأفت يتحدث في الهاتف الارضي وقد بدا مذعورا قلقا للغاية
صوت عمرو دياب:
بعدي بحر دموع .. يصادفني بحر ندم .. راحوا صحاب حواليا .. ليا فيهم عشم
قطع
مشهد 57 نهاية الفلاش باك 							ليل-داخلي
فيلا رأفت – الهول
يقف رأفت متحدثا في هاتتفه الارضي بغضب
رأفت :
تليفونك مشغول بقاله ساعه ليه يا طارق ؟.. متعصب ليه؟  .. متعصب عشان في واحد اتصل بيا بيقولي انه معاه الكتاب
قطع
مشهد 58									فجر-داخلي
فيلا رأفت – غرفة رأفت
يكتب على الشاشة يونيو 2009
يستيقظ كل من اميرة ورأفت على صوت جرس الفيلا المتكرر  وينظر الى بعضهم البعض بقلق
قطع
مشهد 59									فجر-داخلي
فيلا رأفت – الهول
يجلس رأفت على كرسيه المتحرك وخلفه الخمس اصدقاء امام لؤي عثمان ظابط مباحث ثلاثيني
مدحت :
معاك امر من النيابة بالتفتيش ؟
يناول لؤي الامر فيتنهد مدحت وهو ينظر الى الاخرين بقلق
اميرة :
اتفضل فاتش . الفيلا تحت امرك  اعتقد مش اميرة حشمت ورأفت هجرس اللي هيخافوا ان فيلتهم تتفتش .. ايا كان السبب
يشير لؤي عثمان الى جنوده بالانطلاق
قطع
مشهد 60( الفينالة ) 								فجر-داخلي
فيلا رأفت – الجراج
يقف الست اصدقاء خلف لؤي عثمان وجنوده الذين وجودوا جثة رنا بينما يخرج لؤي ولاعته ويطلقها شعلتها ليشعل سيجارته ويستدير لينظر اليهم
لؤي :
ايه ده بقى ؟
نهاية الشعلة الثالثة