نيران صديقة
تأليف                                                        إخراج
محمد امين راضي                                                    خالد مرعي
الشعلة الخامسة
ميال .. ميال
1988
}بسم الله الرحمن الرحيم {
مشهد 1 									ليل-داخلي
فيلا رأفت  – الهول
يكتب على الشاشة يونيو 2009
يسود الصمت الهول تمام ويسوده الظلام ايضا
يفتح الباب بهدؤ شديد ويدخل احد الاشخاص متسللا الى الهول متلفتا حوله دون ان نعلم من هو ويغلق الباب خلفه  ويخرج كشاف صغير يسير على هداه متجها الى سلالم الفيلا المؤدية الى الدور العلوي
قطع
مشهد 2 									ليل-داخلي
فيلا رأفت – غرفة رأفت
نرى الشخص وهو يقلب الغرفة رأسا على عقب تفتيشا عن شيء ما وفجأة ينطلق عليه شيء ما ليصاب برجفة كهربائية قوية ثم يسقط ارضا
لنجد امجد واقفا خلفه ممسكا في يده صاعقا كهربائيا عن بعد
قطع
مشهد 3										ليل-داخلي
فيلا رأفت  – الهول
نرى امجد يجلس امام لؤي عثمان المقيد ويحاول امجد انه يجعله يفيق حتى يستطيع فينظر لؤي الى نفسه لبرهة ثم يرفع عينيه لينظر الى امجد
لؤي :
انت بتودي نفسك في داهية يا ابني .. انت مش  عارف انا مين
امجد :
عارف .. شوفتك الصبح  وانت بتفتش الفيلا
لؤي :
طب ما انت عارف اهو ..  عارف كمان بقى التعرض لظابط اثناء تأدية عمله ..  ايه عقوبته
ضاحكا
امجد :
وهمه الظباط وهمه بيعملوا شغلهم .. بيدخلوا زي الحرامية
يصمت لؤي عثمان دون رد فيبتسم امجد وهو ينظر له
امجد :
قولي كنت جاي عايز ايه وانا اساعدك
يستغرب لؤي بشده
امجد :
ما تستصغرنيش ... انت ما تعرفش انا اعرف ايه ... يمكن لو كنت مسكتك من يوم بس .. كان زماني قالب عليك الدنيا .. بس تقدر تقول كده ان  بقيت متأكد ان  اي حد بيفتش ورا عيلتي .. اكيد عنده سبب .. ان ما كنش  عنده حق
لؤي :
عايز تفهمني .. انك عارف كل حاجة عن عيلتك ...ده انت ما كملتش عشرين سنة
ينظر امجد الى الدور العلوي ثم يعود لينظر الى لؤي
امجد
: في ليلة واحدة ممكن تكبر مية سنة .. مثلا .. تمر بحادثة تكبرك .. تشوف فيلم فيه حكاية تنط بيك سنين لقدام ... تقرا رواية فيها تجربة تعجزك  مش بس تكبرك
لؤي :
ماشي يا فيلسوف ... ابوك ... قتل ابويا ... تعرف ايه عن ده
قطع
مشهد 4									ليل-داخلي
حبس الرجال
يرقد رأفت  معطي ظهره لمدحت النائم في النصف بينه وبين طارق الذي كان يعطي ظهره لمدحت ايضا ولكنه يستدير ليعطي لمدحت وجهه
مدحت :
عم طارق .. ما تديش ضهرك لغريب في حبس يا حبيبي
يعتدل طارق ليعطي ظهره لمدحت فيصمت مدحت قليلا  ثم يتحدث
مدحت :
عارف يا طارق .. ربنا يعلم انت معزتك كانت عاملة ازاي في قلبي .. ويعلم اكتر ان ما كنش قصدي ائذيك
يتنهد طارق تنهيدة حزينة
طارق :
كلنا كنا بنعز بعض .. وكلنا اذينا بعض من غير قصد .. بس النتيجة واحدة .. الزمن ما بيرجعش لورا
مدحت :
لو رجع اكيد مش هغلط نفس الغلطة
طارق : هتغلط يا مدحت .. والله هتغلط ..
عشان انت لغاية دلوقتي عندك استعداد ترتكب غلطات اكبر عشان تتاكد نهال سقطت ولا لا
يعتدل مدحت في مجلسه وينظر الى طارق
مدحت :
وانت ما تعرفش يا طارق ؟.. بجد ما تعرفش ؟
يهز طارق رأسه نافيا بينما ينطق رأفت وهو مازال راقدا بنفس الشكل
رأفت :
ولا انا  اعرف يا مدحت .. ما حدش يعرف غير نهال .. والكتاب
قطع
مشهد 5									ليل-داخلي
فيلا رأفت  – غرفة امجد
يقف امجد امام فراشه يقلب في الكتاب بسرعة وهو يحدث نفسه
امجد :
سليم عثمان .. سليم عثمان
يتوقف عند احد الصفحات وينظر اليها بتدقيق
قطع
مشهد 6									ليل-داخلي
فيلا رأفت – الهول
يقف رأفت وقد اصبح في نهايات الثلاثينات امام  سليم عثمان الذي اصبح هو الاخر في نفس السن  ويبدو الغضب على رأفت
رأفت :
موتك هيبقى على ايدي يا سليم يا عثمان
قطع
مشهد 7									ليل-داخلي
شقة نور  – الصالة
تجلس نور على كنبة وهي تدخن سيجارة و قد اصبحت في بداية الثلاثينات ويبدو عليها الاستهتار بينما يقف امامها سليم عثمان
نور :
ما بلاش انت يا سليم .. ده احنا دافنينه سوا .. و لا انت ليك مزاج تدفن مع اللي بيتدفن
قطع
مشهد 7									نهار-داخلي
استقبال سجن
يقف طارق وقد اصبح في بداية الثلاثينات  وراء شبكة السجن وقد اطلق لحيته بغزارة ينظر الى سليم عثمان
طارق :
لو جي تشمت يا سليم ... بلاش .. عشان الدنيا دوارة
قطع
مشهد 8									ليل-داخلي
شقة مدحت  – الصالة
يقف  مدحت وقد اصبح في منتصف الثلاثينات ينظر الى سليم وقد امسك مسدسه في يده ويطلق منه طلقه بجوار سليم
مدحت :
سهل قوي عليا .. الرصاصة الجاية .. تبقى في نفوخك
قطع
مشهد 9									ليل-داخلي
فيلا رأفت  – الهول
يقف امجد امام لؤي الذي فك قيوده
لؤي :
انت مجنون ياله
امجد :
ياعم انا لا مجنون ولا عاقل .. اعتبرني ما شوفتكش .. اعتقد انت الكسبان .. ولو عايز تعرف اللي قتل بابك بجد .. ما تمشيش ورا  اللي شكك انه قتله ..
لؤي :
امال امشي ورا مين
ينظر امجد الى صورة والدته اميرة  المعلقه في الهول ويشير اليها
اميرة :
ماما وصاحبتها
قطع
مشهد 10									ليل-داخلي
حبس السيدات
يجلسن الثلاثة اميرة ونور ونهال  بجوار بعضهن البعض
نور :
هو سليم عثمان مات ؟
اميرة :
والله اسالي رصيدك في البنك وهو يقولك
نهال :
ايه السؤال الغريب ده يا نور
نور :
عادي يعني .. ما انا دفناكي بأيدي .. واديكي قاعدة جنبي .. بالعكس ده لو طلع عايش كل حاجة هتبقى وضحت .. وهيبقى هو اللي بعتلنا السي دي والرسايل
يتنهدا اميرة ونهال سويا وينطقا سويا دون قصد
نور :
لا يا نور .. سليم عثمان مات
ينظر الثلاثة الى بعضهن البعض ثم يضحكن بقوة
قطع
مشهد 11									ليل-داخلي
فيلا رأفت – الهول
يقف لؤي امام باب الفيلا المفتوح وبجواره  امجد ينظر اليه
لؤي :
مش عارف ليه انا مصدقك
امجد :
عشان الصدق بيبان .. والكدب بيبان .. وما فيش مصلحة تخليني اكدب عليك او اشتغلك ... بالعكس واحد غيري كان زمانه بلغ عنك .. لكن ده انا سيبك تمشي
لؤي :
ما ده محيرني اكتر
يبتسم امجد ابتسامة حزينة
امجد :
قرفان قوي ..  جوايا قرف يا يخليني انتحر .. يا اكتئب .. يا امشي ورا الحق
لؤي :
اكيد هنتقابل تاني
ثم يخرج ليغلق امجد الباب خلفه ويتجه الى  السلم  واثناء سيره يتستدير لينظر الى صورة رافت واميرة وكأنهما يتابعانه فيغلق عينيه ويأخذ نفسا عميقا ويعاود السير
قطع
مشهد 12									ليل-داخلي
فيلا رأفت – غرفة امجد
يجلس امجد يقرأ في الكتاب بتركيز
قطع
مشهد 13	بداية الفلاش باك							نهار-داخلي
الكبارية  – الصالة
يكتب على الشاشة مايو 1988
يقف حسين يعقوب يتابع تدريبات الراقصات على صوت الكاسيت الخارج منه  صوت عمرو دياب يغني اغنية " ميال .. ميال "
صوت عمرو دياب :
من كام سنة ميال .. ميال .. وفي حبك انا .. مشغول البال .. لا بتتكلمي ولا بتسلمي .. وفي كل يومين بلاقيكي  بحال .. طب  ده  انا ميال
يدخل رأفت الى الصالة وقدا بدا غاضبا ومنهارا فى ذات الوقت ويتجه الى حسين
رأفت :
شوفت المصيبة ؟
حسين :
في ايه خير مالك ؟
قطع
مشهد 14								نهار-داخلي
الكبارية  – مكتب
يقف حسين يعقوب يتابع رأفت الذي يبدو عليه الغضب الشديد
رأفت :
في  نفس الشهر جيش الاتحاد يبدأ ينسحب من افغانستان .. و جورباتشوف رايح يعملي قمة مع ريجان .. اللي بيحصل  ده مش مريح تماما يا حسين
حسين :
عندك حق ... وفاهم قلقك .. بس ده كان شيء متوقع .. الاتحاد بقاله عشر سنين بينزف دم .. والسعودية وامريكا ما بيغلبوش .. ده غيرنا احنا .. باب الجهاد مفتوح من 84 .. ويا مكتر مجاهدنا
يجلس رأفت على احد الكراسي محبطا للغاية
رأفت :
والعمل يا حسين .. ايه اللي بأيدنا احنا نعمله ؟
حسين :
زي ما احنا  .. بنحاول ونحاول ونحاول .. لغاية ما نوصل للي احنا عايزينه
رأفت :
بنحاول ايه بس يا حسين .. احنا من يوم ما مسكنا المخروب ده وانا مش حاسس اننا بنعمل اي حاجة مفيدة للحركة ..
حسين :
ازاي بس .. انت عارف احنا قدرنا نعمل كام اضراب من استفتاء الرئاسة لحد دلوقتي ؟
رأفت :
خلاص بقى اقصى طموحاتنا الاضرابات ؟
تطرق اميرة على الباب وتدخل
اميرة :
مساء الخير
متنهدا
رأفت :
ازيك يا اميرة
يتجه حسين الى الباب
حسين :
انا هسيبكوا واروح اشوف الشغل
يخرج ويغلق الباب خلفه فتنظر اميرة الى رافت
اميرة :
مالك ؟
رأفت :
شوية قرف كده .. قوليلي جاية بدري ليه ؟
اميرة :
كنت عايزة اتكلم معاك في موضوع
رأفت :
خير ؟
اميرة :
هو احنا هنتجوز امتى ؟
قطع
مشهد 15									نهار-داخلي
الكبارية  – الصالة
يخرج حسين  الى الصالة التي مازالت الراقصات يتضربن فيها على اغنية ميال ميال فيجد شخص ما يبدو عليه الجدية يتجه نحوه
الشخص :
حضرتك حسين يعقوب ؟
حسين :
ايوة خير ؟
الشخص :
اتفضل معانا .. عايزينك في مشوار كده
ينظر له حسين بقلق شديد
قطع
مشهد 16								نهار-داخلي
الكبارية  – مكتب
ينظر رأفت الى اميرة بتوتر
رأفت :
مش مطنش ولا حاجة  يا اميرة .. كل الحكاية ان في مليون حاجة في دماغي
اميرة :
اهم مني
رافت :
اكيد لا .. بس  في اولويات
اميرة :
وانا مش الاولوية رقم واحد في حياتك
يتنهد رأفت
رأفت :
عايزة تتجوزي امتى يا اميرة ؟
تنظر له اميرة بغضب
اميرة :
اه .. تحصيل حاصل يعني .. لا يا رأفت .. انا مش لقيه عشان تتجوزني تحصيل حاصل .. لما انت تبقى عايز تتجوز ابقى قول
ثم تخرج وتتركه وحده ليبدوا حانقا
رأفت :
نقصاكي هي كمان اليومين دول يا اميرة
يرن  الهاتف الارضي فيتجه اليه ليرد
رأفت : الو
قطع
مشهد 17									نهار-داخلي
شقة اميرة – الصالة
يقف سنقر يتحدث في الهاتف
سنقر : ايوة طماع .. وعايز زيادة .. موافق .. ولا اتصرف في الامانة ؟
يستمع سنقر الى رأفت ويبتسم
سنقر :
كده احبك .. مستني الفلوس بنفس الطريقة واسمع الكلام يا ابن الحلال .. ما تتعبش نفسك وتقعد تمشي وراهم زي كل مرة .. الزبالة دي موال انت مش قده
ثم يغلق السماعة ليستدير ليجد سمرة في مواجهته
سمرة :
.. انا سمعت كل حاجة  وعايزة افهم
سنقر :
مالكيش فيه يا سمرة .. انتي ليكي اجرة التليفون
تشهق سمرة
سمرة :
وحياة امك .. ولما اللي بتكلمه يبلغ ويراقب التليفون .. هيبقى ماليش فيه
سنقر :
خلاص يا سمرة .. ما عدتش جاي اتكلم من عندك
تسد سمرة الطريق امامه
سمرة :
بقولك ايه .. مش عليا الجو ده .. قبل ما تعتب باب الشقة عكون بطحة نفسي عليك ولامة الشارع .. واقول كان بيقلب الشقة .. والشارع كله يحب يخدم ... وانت عارف
ينظر سنقر الي عينيها المصرتين
سنقر :
جن .. والعياذ بالله
قطع
مشهد 18								نهار-داخلي
مكتب فريد هجرس
يجلس فريد هجرس  خلف مكتبه ويجلس امام المكتب حسين يعقوب  ويبدو حسين متربكا للغاية
فريد :
انت مرتبك ليه .. مش عوايدك
حسين :
انا بس مش فاهم انا هنا ليه ؟
فريد :
بيزنس .. ايه ما ينفعش
يصمت حسين قليلا فيبتسم فريد
فريد :
انا معجب بيك فوق ما انت تتخيل .. ومتابعك من اول يوم عرفت فيه رأفت
حسين :
بس ايه نوع البيزنس اللي حضرتك  عايزني فيه
فريد :
تقدر تقول الجانب الوسخ .. من شغلي ومن شغل رأفت
ينهض حسين محتدا
حسين :
ايه اللي حضرتك بتقوله ده يا افندم
يبتسم فريد ويشير له ان يجلس فلا يجلس  حسين فيشير له فريد مرة اخرى بحزم فيجلس فيفتح فريد دفتر الشيكات امامه ويقطع شيك ويزيحه بيده على المكتب ليضعه امام حسين
فريد :
ده مرتبك في الشهر
ينظر حسين الى الشيك ثم يضعه في جيبه ويرفع عينيه الى فريد
حسين :
اؤمرني يا فريد باشا
فريد :
المطلوب منك 3 حاجات .. اول حاجة رأفت لازم يفضل مقتنع طول الوقت .. بموضوع الشيوعية بتاعكوا ده .. وانه غير العيلة وقادر يكون عكسي والكلام ده .. ده مفيد جدا في انه ما يركزش معانا ... تاني حاجة ليا صديق عايش في الكويت جاي مصر في امانة معاه .. محتاجة تدخل الكباريه .. دي مسئوليتك
يتنهد حسين
حسين :
هعرف من حضرتك هي  ايه ولا منه ؟
فريد :
منه ..
حسين :
وتالت حاجة ؟
فريد :
عايز دعاية لشركة توظيف الاموال بتاعتي .. السعد والريان محوطين كل الشيوخ النجوم .. مش لاقي حد .. دورك انك تعملي شيخ نجم
يبتسم حسين ابتسامة واسعة
حسين :
موجود اقرب مما تخيل
قطع
مشهد 19									نهار-داخلي
شقة اميرة – الصالة
تقف سمرة امام سنقر وقد بدت مرعوبة
سمرة :
اعوذ بالله من الشيطان الرجيم ... بسم الله الرحمن الرحيم .. ومش خايف يا سنقر يا تتلبش ولا تتلبس ؟
سنقر :
طظ .. واضيع من تحت ايدي كنز زي  ده ؟ اللي يلبسني يلبسني بس الاقي اكل والبس هدمة نضيفة
تتنهد سمرة
سمرة :
انت متأكد من ان الراجل اللي بيديك الفلوس .. رأفت هجرس
سنقر :
ايوة والنعمة .. ابن فريد هجرس اللي بيجي في التلفزيون
يزداد اضطرابها و تتجه لتتناول عبائتها السودة
سمرة :
فوت قدامي .. اقرالي الحكاية كلها
قطع
مشهد 20									نهار-داخلي
المستشفى  – غرفة الطبيب
يقف الطبيب الذي كان يعالج نهال  وقت الحادثة يطالع بعض التقارير في يده بينما هي تجلس  على كرسي امامه
الطبيب :
تمام يا نهال .. التحاليل زي الفل .. كده نقدر نقول خلاص انك ما عدتيش مدمنة
نهال :
ده بفضلك
يبتسم وهو يجلس امامها
الطبيب :
انا يوم ما شوفتك يوم الحادثة .. لو كان عندي شك واحد في الميا .. انك لما هتلاقي حد يقف جنبك هتعدي الازمة دي .. كنت بلغت اهلك
نهال :
وده جميل انا مش هنسهولك طول عمري
وهي تنهض
الطبيب :
يارب ما اشوفكيش تاني الا في الخير
يبدو على نهال التفكير
نهال
: كنت عايز اسال حضرتك على حاجة .. عايزة اسم دكتور نفسي كويس
قطع
مشهد 21								 	نهار-داخلي
شقة نهال   – الصالة
تدخل اميرة ونهال الى الصالة من الباب الخارجي ليجدا مدحت يجلس مع والدة نهال فيبدو على نهال الاضطراب بينما تبتسم اميرة
اميرة :
واحشني فوق ما انت تتخيل
مدحت  :
ما انتي اللي ما بتسأليش
اميرة :
تلاهي بقى .. ازيك يا طنط
تنهض والدة نهال
والده :
نهال ازيك يا حبيبتي ... انا هحضر الغدا
وهي تمر بحوار نهال
والدة  نهال :
مدحت مستنيكي من بدري
تقترب نهال من مدحت بينما تجلس اميرة تتابعهما بعد ان خرجت الام من الصالة
مدحت :
ايه يا نهال.. بقالي اربع ايام ما بشوفكيش
نهال :
مشغولة شوية في الجرنال يا مدحت
مدحت :
انتي بقالك اسبوع ما فيش تحقيق نزل باسمك
نهال :
وانت بتراقبني ولا ايه ؟
ينظر لها مدحت باستغراب
مدحت :
برقبك .. ؟؟؟ لا يا نهال ... بس ما بعرفش انزل من البيت الا بعد ما اقرا اسمك
اميرة :
معلهش يا مدحت .. نهال بس في 100 حاجة في دماغها اليومين .. لكن انت عارف اللي في القلب في القلب
يبتسم مدحت وينظر الى نهال بحب
مدحت :
وانا مصبرني ايه غير اني عارف
ثم يقترب من نهال  ويقف امامها
مدحت :
انا عايزك تتشغلي ودماغك يبقى فيها 100 حاجة وانتي في بيتي ... مش ان الاوان بقى
تنظر له نهال بترقب
نهال :
تقصد ايه ؟
مدحت :
عايزين نتجوز بقى يا نهال
وهي تبتعد لتجلس بجوار اميرة
نهال :
مش وقته يا مدحت .. انا عندي مشاكل في الشغل وانت عارف .. وطول ما انا مش في صفحة الفن .. انا مش هقدر اخد اي خطوة في حياتي
وقد بدأ يتوتر
مدحت :
وانا بقى هفضل مربوط بصفحة الفن .. ما انا برضه مش عايز ابقى في الاداب .. ولولا اللي انتي عارفاه .. كان زماني بينت امارة وبقى ليا عين وانا بطلب نقلي .. لكن عشان انتي اهم .. اديني زي ما انا
تنكس اميرة عينيها بينما تغمض نهال عينيها وتأخذ نفسا عميقا وتعود لتفتحها
نهال :
اتفق مع ماما يا مدحت على الميعاد اللي يناسبك .. وانا موافقة
مدحت :
لا يا نهال .. انتي حددي الميعاد اللي يناسبك وبلغيني .. عن اذنك
يتجه مدحت ليخرج فتربت اميرة على يد نهال
اميرة :
انا مش عارفه اقولك ايه ؟
نهال :
ما تقوليش حاجة .. بس ممكن تسبيني لوحدي ؟
تنظر لها اميرة باستغراب
نهال :
عشان خاطري
قطع
مشهد 22								نهار- خارجي
امام منزل نهال – سيارة مدحت
تخرج اميرة من باب العمارة لتجد مدحت جالسا في سيارته فتفترب منه و تقف بجوار السيارة
اميرة :
ما مشتش ليه ؟
مدحت :
كنت متفق مع طارق هيفوت عليا .. زمانه على وصول
اميرة :
ياااه .. بقالي كتير ما شوفتوش .. من ساعة ما بقى شيخ .. رايح فين ؟
مدحت :
هنتغدا .. تيجي معانا ؟
اميرة :
يا ريت .. لا عايزة اروح لرأفت ولا عايز اروح البيت
يشير لها ان تركب بينما ينظر امامه بينما نسمع صوت لاسلكي الشرطة يتحدث ويتناوله مدحت ليتحدث فيه
اميرة :
طارق  وصل اهو
يقترب طارق منهم وينظر الى اميرة بشوق واضح
طارق :
وحشاني بشكل مش طبيعي
اميرة :
مش اكتر مني
يترك مدحت اللاسلكي
مدحت :
انا اسف يا جماعة .. مضطر اسيبكوا .. محتاجني في المديرية
يدير مدحت السيارة وينطلق تاركا اميرة وطارق
طارق :
تحبي نتغدا فين .. خلي بالك .. انا بقى معايا فلوس فاختاري اي حتة
تبتسم اميرة بشدة وهي تنظر له بحب
قطع
مشهد 23									نهار- داخلي
غرفة سنقر
تجلس سمرة على الارض مذهولة بينما يقرأ لها سنقر من الكتاب
سمرة :
اعوذ بالله من الشيطان الرجيم .. اعوذ بالله من الشيطان الرجيم
سنقر :
وكل يوم يا ستي يتكتب جديد
تنظر له سمرة قليلا
سمرة :
تاخد كام في الكتاب ده يا سنقر ؟
يضحك سنقر
سنقر :
كام ايه يا سمرة .. ده كنز ما تقدريش على تمنه
سمرة :
بس المدعوق  ده يخصني
سنقر :
سمرة بلاش  عوق .. هطلعلك حسنة .. لكن طماع انا بقى اللي هبطح نفسي عليك
وهي تنهض
سمرة :
ربك كريم .. يعجل ببطحك ان شاء الله
قطع
مشهد 23									نهار- داخلي
مطعم
يجلس اميرة وطارق يتناولا الطعام
اميرة :
احنا جعانين للدرجة دي ؟؟ احنا بقالنا ربع ساعه ما بنتكلمش
ينظر طارق الى عينيها
طارق :
عشان انتي عارفة لو اتكلمنا هنقول ايه يا اميرة ؟
اميرة :
هنقول ايه يا طارق ؟
طارق :
انتي بتحبي رافت ؟
تصمت اميرة وتترك المعلقة من يدها
اميرة :
رافت بيحبني جدا يا طارق .. وانت عارف كده
طارق :
انا  بسالك انتي عمرك حبتي رأفت ؟
اميرة :
انت عايز ايه يا طارق ؟
طارق :
مش عايز حاجة .. وانا من امتى اي حاجة بعوزها باخدها
تتنهد اميرة وهي تنظر الى عينيه
اميرة :
هعدلك الكلام اللي قولتهولك واحنا لسه في ثانوي .. انا الفقر كسرني يا طارق .. وما صدقت لقيت فرصة تصلب طولي .. لو عندي رفاهية الاختيار .. مش هكون لغيرك .. رغم حركة نور الخيبة اللي انت عملتها
طارق :
حركة نور الخيبة دي انا عاملتها  عشان رافت لملحلي انه عارف اني بحبك
مصدومة
اميرة :
عارف ؟
طارق :
ما اعرفش .. كان تلميح وشك وكنت لازم اقتله .. لكن اكيد نور عمرها ما كانت تنفعلي
اميرة :
عموما يا طارق .. طول ما انا وانت فقرا ... عمرنا ما هنقدر نختار ..
طارق :
انا بقى معايا فلوس
تضحك اميرة
اميرة :
اوعى تفتكر ان الفلوس اللي بتدخلك من شرايط الخطب دي فلوس يا طارق
يصمت طارق فتنظر له اميرة
اميرة :
اطلب الحساب يا طارق
قطع
مشهد 24								ليل-داخلي
الكبارية  – الصالة
ترقص الراقصة على المسرح على اغنية " ميال " بينما تجلس نور مع حسين يعقوب في الصالة حول احد الموائد
نور :
حسين يا يعقوب .. ايام الجامعة لما كنت اخوانجي في الاستخباية .. وجيت تحجبني .. عرفت ان ماليش في السكة دي .. ده غير ان حجاب ايه يا اهبل انت .. ده همه فيلمين كل  دور قد كده .. وفيديو اغنية .. هتستفاد ايه من حجابي
حسين :
ومين قالك اني عايزك انتي اللي تتحجبي ؟
نور :
عروستي ؟
حسين :
يا ستي .. انا عايزك تشوفيلي مين في الوسط اعصابها تعبانة .. نفسيتها تعبانة .. مين منهم بتشاور عقلها .. مين بتحضر دروس عند هناء ثروت .. كده وتقوليلي
نور :
الكلام ده لحساب مين ؟ امن الدولة ولا صفوت الشريف ؟ ولا شيخ من شيوخ الخليج
حسين :
ولا ده ولا ده ولا ده ..  انتي مش يهمك  امر طارق يحى
تستغرب بشدة
نور :
ومال طارق بالسكة دي
حسين :
بكره تعرفي .. ها اكل ولا بحلقة
تنظر له نور قليلا وهي تفكر
نور :
بطولة فيلم
حسين :
نعم ؟
نور :
زي ما سمعت .. كل اللي فوق منفدين على بعض .. بدقون من غير كله منفد على بعضه .. هساعدك .. بس انت خلي اللي باعتك يساعدني
قطع
مشهد 25									ليل-داخلي
شقة اميرة – غرفة اميرة
تنام اميرة على فراشها معطية ظهرها للباب فتفتح سمرة الباب وتدخل لتجلس بجوارها
سمرة :
انتي صاحية ولا نايمة
اميرة :
على حسب اللي عايزة تتكلمي فيه ؟
تأخذ سمرة نفسا عميقا
سمرة :
انتي بتشتغلي في كباريه ؟
تعتدل اميرة لتنظر الى سمرة
اميرة :
وانتي عرفتي منين ؟
سمرة :
عرفت من مطرح ما عرفت
اميرة :
طيب بتهيالي انتي اخر واحدة ممكن تحاسبيني على اي حاجة .. وما تخافيش انا لا بشتغل رقاصة ولا بشتغل مموس
سمرة :
انا عرفت كمان انك عارفة كل حاجة عني
اميرة :
واضح انك اطلعتي على الغيب النهارده
تكمل سمرة وكأنها لا تسمع اميرة
سمرة :
انا عملت كل حاجة غلط في حياتي يا اميرة .. الا حاجة واحدة بس اني افرط فيكي او في شرفك او اسيب حد يمس منك شعرة
اميرة :
امة بالله عليكي .. انا مقضية يوم قرف .. ماليش مزاج اسمع اسطوانة الحنية اللي انتي مدوراها دي .. فسيبيني انام
تنهض سمرة وتتركها لتتجه الى الباب وتفتحه ثم تستدير لتنظر اليها
سمرة :
عايزة اقولك حاجة تانية كمان  .. انا مش هسمح اني اكون سبب في اذيتك .. او ان شغلنتي دي تكون طوبة في طريق مستقبلك
تخرج سمرة من الباب تاركة اميرة مندهشة
اميرة :
سمرة اتجننت
تسند اميرة راسها على ظهر السرير وتتذكر صوت طارق
صوت طارق :
انا  بسالك انتي عمرك حبتي رأفت ؟
ثم تنهض لتتصل بالهاتف
اميرة :
الو .. طارق .. كويس انك صاحي .. السؤال اللي انت سالتهوني الصبح مخليني مش جايلي نوم .. وكنت عايزة اجاوبك ..  لا يا طارق عمري ما حبيته
قطع
مشهد 26									ليل-داخلي
فيلا رافت  – غرفة المكتبة
يجلس رأفت ينظر الى الهاتف وهو يطرق باصابعه على المكتب امامه
رأفت :
الحيوان  ده ما اتصلش ليه ؟
قطع
مشهد 27									نهار- داخلي
غرفة سنقر
نرى سنقر ملقى على الارض والدماء تنزف من رأسه بشدة
قطع
مشهد 28 نهاية الفلاش باك 							ليل-داخلي
شقة اميرة – الصالة
نرى سمرة تمسك الكتاب الجلدي وهي مرعوبة وتقرأ قرآن بصوت منخفض وهي تلف الكتاب بعبائتها السوداء
قطع
مشهد 29									نهار-داخلي
مديرية  الامن – مكتب لؤي عثمان
يجلس لؤي عثمان خلف مكتبه وامام المكتب يجلس الست اصدقاء
اميرة :
السؤال ده يخص القضية في ايه
لؤي :
ده سؤال بشكل ودي
اميرة :
واحنا ايه العشم والود اللي بينا .. يخليك تسأل سؤال  زي  ده ؟
نور :
انا هجاوبك
ينظر لها الخمس اصدقاء باستغراب
نور :
اه احنا كنا نعرف ابوك .. ومعرفة طويلة قوي كمان .. وانا كنت مراته .. وكل واحد فينا راح لحال سبيله ..
لؤي :
والدتي الله يرحمها قبل ما تموت ..
تقاطعه اميرة
مدحت :
دي هتقلب قعدة نسوان بقى
لؤي :
قالتلي ان واحد فيكوا هو اللي قتل ابويا
ينظر له الستة بغضب
طارق :
وما قدمتش اتهام رسمي ليه ضدنا
لؤي :
عشان لسه ما عيش دليل
رأفت :
مش غريبة قوي قعدة الصراحة  اللي انت عاملهالنا دي .. كان الاسلم ان ما تقولناش لو ناوي تدور على دليل
لؤي :
ده اللي كان هيحصل .. لولا اني قابلت ابنكوا .. وقالي لو عايز تعرف الحقيقه ركز مع امي وصاحبتها .. فحبيت كل حاجة تبقى على ميا بيضا .. عشان واضح ان بينا طريق طويل
بدهشة
اميرة :
امجد ؟
يطرق احدهم على الباب  فيدخل امين شرطة
الامين :
الترحيلة جاهزة يا لؤي باشا
يشير لهم لؤي
لؤي :
اتفضلوا .. وهنتقابل كتير
ينظر له الاصدقاء قليلا ثم ينهض واحد تلو الاخر ويتجهوا الى الباب على رأسهم رأفت على كرسيه المتحرك بينما تظل نهالى الى النهاية جالسة تنظر الى لؤي
نهال :
ما عنديش دليل على ان ما فيش حد فينا قتل والدك .. لكن عندي امانة المفروض كنت اسلمها لوالدتك لولا ظروف حصلتلي
ثم تمسك ورقة  وقلم وتكتب اسم بنك  ورقم خزنة ثم تتناول حقيبتها لتخرج ميدلية مفاتيحها وتخرج منها مفتاح ما وتضعه بجوار الورقة
قطع
مشهد 30 									نهار-داخلي
مديرية الامن – ممر
يمشي الاصدقاء بينما تسير اميرة بجوار رأفت السائر على كرسيه المتحرك
اميرة :
انت قولت حاجة لامجد يا رافت ؟
رأفت :
حاجة زي ايه ؟
اميرة :
اي حاجة تخصنا
رأفت :
واحنا اللي يخصنا .. ينفع يتحكي يا اميرة ... ويتحكي لمين لعيالنا
اميرة :
امال ايه اللي ابن سليم بيقولوا ده .. عرف منين امجد حاجة زي كده ؟
قطع
مشهد 31									ليل-داخلي
فيلا رأفت – غرفة امجد
يجلس امجد يقرأ في الكتاب بتركيز
قطع
مشهد 32	بداية الفلاش باك							ليل-خارجي
شارع – سيارة
يكتب على الشاشة مايو 1988
يجلس خيري رضوان رجل في الستينات من عمره  في الكرسي الخلفي للسيارة بينما يجلس بجواره حسين يعقوب
خيري :
وسكنتهم ؟
حسين :
يا خيري باشا .. كله تمام .. سيادتك تؤمر بس
خيري :
الامر لله .. مالكش اخ عايز يسافر الكويت
يبتسم حسين ابتسامة واسعة
خيري :
ياريت .. عن اذنك بقى
ينزل حسين من السيارة فتنطلق السيارة مبتعدة
قطع
مشهد 33 									ليل-داخلي
فيلا رأفت  – الهول
يدخل رأفت الى الهول الجالس فيه كل من  خيري و  فريد ونادية فيبدو على رأفت السعادة
رأفت :
اونكل خيري يااه ده  انا قربت انسى شكلك
...
ثم يتجه اليه بينما ينهض خيري ليحتضنه بحب حقيقي واضح  ثم يجلس بجواره
رأفت :
ايه الغيبة الطويلة دي
خيري :
الدنيا مشاغل والله يا رأفت .. بس انا بسأل
عليك كل ما اكلم فريد
رأفت :
ولا بيقولي .. مش هتسيبك من الكويت بقى وتيجي مصر ؟
خيري :
لما اشطب على الكويت كلها الاول
يضحك الجميع
رأفت :
بتكلم جد والله .
.
خيري :
يا ابني  البلد هناك كلها فلوس .. في كل حتة فلوس .. منين ما تحط ايدك تطلع فلوس وشغل ..   والحكومة بتساعدك  وبتقف جنبك مش زي قرف هنا
فريد :
بسيرة قرف هنا شوفت الحكومة قالبة الدنيا علية ازاي .. عشان الدرا الصفرا
خيري :
اه سمعت ما هو صندوق النقد الدولي برضه .. مش سيبهم في حالهم .. ازمة علف الدواجن  قالبة الدنيا  .. بس عموما انت قدها وقدود وهتخرج منها
ثم ينظر الى نادية
خيري :
عرفتي ان الملكة فريدة تعبانة
ينهض رأفت
رأفت :
طب انا هستأذنكوا بقى عشان انت فاهم يا اونكل رأفت .. بيزنس وكمان الملكة فريدة بيجيلي عسر هضم
قطع
مشهد34								ليل-داخلي
شركة انتاج – غرفة
تجلس  نور امام مكتب  كريم الذي يبدو عليه الاستغراب
كريم :
واصف فايز  عايزك في بطولة ؟
نور :
مش بطولة  مرة واحدة يعني .. تقدر تقول دور مهم وهنزل على الافيش
كريم :
مبروك يا ستي .. ده يوم المنى
نور :
المهم .. اسمع بقى اللي جيالك عشانه
قطع
مشهد 35								ليل-داخلي
الكبارية  – مكتب
تجلس اميرة خلف المكتب بينما يقف رأفت بجوارها  يراجع معها بعض الاوراق
اميرة :
ودي حسابات الشهر اللي فات
رأفت :
تمام .. ممكن كفاية شغل ونروح نسهر في اي حتة ؟
وهي تخرج مجموعة اوراق من دفتر امامها
اميرة :
حاجة اخيرة بس .. في 18 بنت فجأة ظهروا في الكباريه بمرتبات بسكن .. وما اعرف شاي تفاصيل عنهم
رأفت :
يعني ايه الكلام ده ؟
اميرة :
زي ما بقولك .. انا متخيلة انك عارف .. انا بسأل بس عشان المرتبات
يزداد استغرابه
رأفت :
ما اعرفش حاجة زي كده .. طب ما اتكلمتيش معاهم ؟
اميرة :
ما بيتكلموش عربي
يزداد استغراب رأفت ثم يترك اميرة ويخرج
رأفت :
هشوف الموضوع ده  واقولك
قطع
مشهد36								ليل-داخلي
شركة انتاج – غرفة
ينظر كريم الى نور بغضب
كريم  :
ايه العك اللي انتي بتعكيه ده  يا نور .. ممثلات ايه وحجاب ايه ؟
نور :
يفرق ايه ده عن  شرايط الخطب اللي بتشتغل فيها
كريم :
يفرق كتير .. ده شغل .. يمكن اكون  مش بصلي .. مش شايف ديني كويس .. لكن مش بضحك على حد .. شيخ محترم بنسجل كلامه .. لكن اللي انتي بتتكلمي فيه ده لبش
نور :
وتاجر السلاح اللي مستنيه ينتج .. مش لبش ؟.. فيه  ايه يا كريم .. ده احنا دافنينه سوا ..هتساعدني  ولا اشيل الليلة لوحدي ؟
ينفخ كريم بحنق
كريم :
هتنيل .. يلعن ديك الحب يا ستي
مبتسمة
نور :
انت لسه بتحبني
كريم :
للاسف
نور :
بس
مقاطعها
كريم :
من غير بس .. عارف ان عمر ما في حاجة هتجمعنا .. واننا صحاب وراضي ... شوفتي ذل اكتر من كده
نور :
شوفت .. انك تشوف حد بيحبك بالشكل ده .. وتقوله لا
قطع
مشهد 37								ليل-داخلي
الكبارية  – الصالة
يقف رأفت امام احدى الفتيات التي يبدو عليها انها من اصول عراقية  كردية
رأفت:
you don’t speak English ?
تنظر له الفتاة بعدم فهم  فيحتار رأفت ثم ينتبه  ويبدأ يشير لها مستفسرا من اين انتي بالاشارة فلا تفهم الفتاة فيشير لنفسه
رأفت :
انا مصري .. Egypt >>>misr >>
ثم يشير الى الفتاة
رأفت :
انتي ..
ثم يشير حوله كأنه يرسم  كرة فتتفهم الفتاة
الفتاة:irak …irak
رأفت :
انتي  من العراق ؟ وما تتكلميش عربي ليه ؟
ثم يصمت لحظة وينظر الى وجهها
رأفت :
انتي من الاكراد ؟
قطع
مشهد 38									ليل-داخلي
منزل طارق  – غرفة طارق
يجلس  كريم امام طارق الذي يبدو مستغربا
طارق :
انا مش فاهم حاجة يعني ايه درس للستات
كريم :
يعني درس يحضره الستات ... وتكون الخطبة عن الحاجات اللي بتعملها الستات غلط .. اللبس .. الشعر .. الحجاب ..  الحاجات بتاعت الستات دي
طارق :
لا انا مش موافق
وقد تغير صوته من اللين للحزم
كريم :
يعني ايه مش موافق .. ده شغل يا شيخنا
طارق :
بس انا مش هدي دروس على مزاجك .. ثم  انا ليا قرايب بنات لسه ما اتحجبوش وليا صديقات برضه ما اتحجبوش.. وبتعامل معاهم وعمري ما نصحتهم  بفضيلة الحجاب .. لما اطلع ادي دروس للبنات والستات
عنه .. ابقى منافق
كريم :
سهلة حجب اخواتك واصحابك .. وادي الدرس
طارق :
انا اسف يا استاذ كريم .. انا بتهيألي احنا مش هينفع نكمل مع بعض شغل
يخرج كريم صورة من العقد ويضعها امام طارق
كريم :
بس  على العقد كام سنة .. والشرط الجزائي اللي فيه قد ايه .. ولما تبص .. حضر درسك ومستنيك بكره في الجامع
قطع
مشهد 39									ليل-داخلي
شقة حسين يعقوب – الصالة
يفتح حسين باب الشقة ليدخل ليجد رأفت في انتظاره
حسين :
رأفت .. خير من زمان قوي ما جتش لقيتك مستنيني
رأفت :
البنات الكرديات اللي في الكباريه .. دخلوا ازاي يا حسين
يصدم حسين وهو يقترب من رأفت
حسين :
كرديات ؟
رأفت :
اه يا حسين .. اكراد .. اسرى من اللي صدام بيقبض عليهم دلوقتي في جريمة الانفال اللي بينيلها  .. جم في الكباريه بتاعي ازاي يا حسين
وقد بدا عليه الفهم ان رأفت في منتهى الغضب
حسين :
انا ماليش دعوة .. ولا حتى اتكلمت معاهم .ز ولا اعرف انهم اكراد .. انا عبد المأمور في الحكاية دي ؟
رأفت :
ومين اللي امرك ؟
قطع
مشهد 40								ليل-داخلي
مكتب فريد هجرس
يجلس فريد خلف مكتبه بينما يجلس رأفت امامه وهو في حالة حنق مبالغ
فريد :
يا ابني مش احسن ما يموتوا مع اللي بيموتوا هناك .. ما انت شايف الاخبار .. طايح فيهم بقالوا شهرين زي المجنون
رأفت :
لا ..احسن كانوا يموتوا ..على الاقل كانوا هيموتوا شهدا ... اشرفلهم من انهم يجوا يشتغلوا غصب في كباريهات شارع الهرم
يبتسم فريد
فريد :
خلاص يا رأفت .. روح اقتلهم .. واديهم الشرف ده على ايدك ..
يصدم رأفت من رد والده
رأفت :
خلي بالك يا بابا .. طريقة تفكيرك دي مش طريقة تفكير رأسمالين .. دي طريقة تفكير عصباجية .. واخرة العصباجية وحشة
قطع
مشهد 41									ليل-داخلي
شقة حسين يعقوب – الصالة
يقف رأفت امام حسين  الذي يبدو عليه الانصات التام
رأفت :
زي ما دخلتهم .. تخرجهم .. ودي اخر مرة يا حسين .. تعمل حاجة من ورايا .. انت شغال معايا مش مع بابا ... واتمنى .. تفضل فاكر ان احن اشتغلنا معاهم  عشان في غاية تانية عندنا اهم  .. لكن عمرنا ما هنكون زيهم
حسين :
بس هودي 18 بنت فين ؟
قطع
مشهد 42									ليل-داخلي
شقة اميرة – الصالة
تمشي سمرة تجاه الباب الذي يطرق عليه احدهم وقد بدت شاحبة للغاية خائفة  وتفتح الباب لتجد حسين يعقوب  امامها
سمرة :
ينيلك .. ده انا ما شوفتكش من سنين السنين .. من ايام البت منال صديقة الطلب .. خش يا منيل
يدخل حسين ويتجه خلفها الى الكنبة
حسين  :
مالك وشك مخطوف ليه كده
سمرة :
تعبانة شوية ..هات ريال ابعت حد يجبلك sefen
حسين :
لا انا شارب .. ومستكفي ..
سمرة :
طب انفض اللي في قلعك .. ايه اللي رماك عليا بعد السنين دي؟
حسين :
مصلحة .. 18 صاروخ
تتفهم سمرة
سمرة  :
18 مرة واحدة .. اهاليهم فين دول
حسين :
مالهمش
سمرة :
حلو .. بالكارتونة .. ولا خرج بيت
حسين :
من ده على دا
تتناول عباءة سوداء على مرمى بصرها وهي تنهض
سمرة :
قوم وريني
قطع
مشهد 43								 	ليل-داخلي
شقة نهال   – غرفة نهال
تجلس نهال على فراشها تقلب في كارت في يدها مكتوب عليه اسم طبيب نفسي ورقم هاتفه ويبدو عليها الحيرة فجأة يرن  الهاتف بجوارها فتلتقطه وترد
نهال :
الو
ثم تبتسم
نهال :
ياابني انت مش اللي زيك بيناموا بدري عشان يصحوا يحموا الوطن ؟
قطع
مشهد 44								 	ليل-داخلي
شقة مدحت   – غرفة مدحت
يرقد مدحت هو الاخر على فراشه مبتسما وهو يتحدث في الهاتف
نهال :
ما بعرفش انام واحنا زعلانين من بعض ...  ايوة عارف انك مش زعلانة .. لكن انا زعلان .. يا نهال انا مش بحبك بس .. انا لو في حاجة اكتر من الحب هتبقى هي اللي جوايا .. وانا مش بطلب حاجة غريبة .. انا عايز نتجوز
قطع
مشهد 45								 	ليل-داخلي
شقة نهال   – غرفة نهال
ترقد نهال تكمل محادثتها والكارت مازال في يدها
نهال :
حاضر يا مدحت .. هيحصل .. في حاجة لازم اعملها الاول قبل  ما احدد معاك الميعاد .. هعملها خلال ايام .. وبعدها هبقى مراتك .. حاجة ايه ؟..تصبح على خير يا مدحت بطل رخامة
تبدو شاردة للغاية وهي تغلق الخط ثم تضع الكارت بجوار الهاتف وتضع رأسها على المخدة لتنام
قطع
مشهد 46									نهار-داخلي
مسجد
يدخل طارق الى المسجد الممتلئ بالسيدات ويجد معدات التسجيل الصوتي ويشعر ان هناك شيء ما غريب في الاجواء حيث يشعر ان السيدات الموجودات مصطنعات ويتظاهرن بالتدين والالتزام بينما يقف كريم يتابع الاعدادات فينظر له طارق بريبة  ثم يتجه طارق الى مكان القاء الدرس وعند وصوله يلمح نور تدخل هي  وسلوى شاهين – امرأة يبدو عليها الجمال والاثارة وقد وضعت كل منهما ايشارب على نصف رأسها فيصدم طارق وينظر لكريم الذي يتحاشى النظر اليه فيغمض عينيه ويأخذ نفس ثم يفتحهما
طارق :
بس الله الرحمن الرحيم .. درسنا اليوم عن فتنة الله في الارض .. عن النساء
قطع
مشهد 47								نهار-داخلي
الكبارية  – مكتب
تجلس اميرة تنجز بعض الاوراق بينما يدخل رأفت ليقف امامها فلا ترفع نظرها اليه
رأفت :
انتي هتفضلي مبوزة كتير ؟
اميرة :
انا ولا مبوزة ولا حاجة انا بس مركزة في
الشغل
رأفت :
طب بما اني مديرك .. انا بأمرك تسيبي الشغل
تترك اميرة القلم من يدها وترفع نظرها الى رأفت
اميرة :
تحت امرك يا مديري
يبتسم  مدحت ويخرج من جيبه علبه مجوهرات ويضعها امام اميرة فتنظر لها قليلا ثم تمد يدها لتفتحها  فتجد دبلتين ذهب فتبتسم ابتسامة لطيفة
رأفت :
اخر السنة  كويس بالنسبة لك .. نتخطب  ؟
تبتسم اميرة ابتسامة واسعة وهي تمسك تغلق علبة المجوهرات
قطع
مشهد 48									نهار-داخلي
مسجد
حالة من الهيستريا الشديدة تنتاب كل السيدات في المسجد بينما سلوى شاهين تبكي بشدة وينظر طارق الى ما يحدث بعدم فهم بينما فجأة يظهر مصورين يلتقطون لسلوى شاهين التي اخذت تبكي وهي تشد الطرحة على رأسها بالكامل  ويلتقطون صور لطارق الذي بدا مدهوشا وغير مصدق لما يحدث بينما في ركن ما تقف نور تتابع ما يحدث  وهي تبتسم ابتسامة بجانب فمها ثم تتجه لتخرج من الباب تاركة خلفها ما يحدث بينما يتابعها طارق المذهول  وهي تبتعد خطوة وراء خطوة
قطع
مشهد 49								نهار-داخلي
مكتب فريد هجرس
يجلس طارق امام المكتب الذي يجلس خلفه فريد
طارق :
اشمعنى انا يا  عمي .. انا اصغر من اني افيدك في حاجة زي كده
فريد :
يا راجل بطل تواضع .. هو كان في حد في الدنيا يتخيل ان ممكن سلوى شاهين تعتزل ؟.. الا ان ربنا اراد على ايدك
طارق :
لكن يا عمي
فريد :
ما فيش لكن يا طارق .. انت بتشك في نزاهتي
فريد :
حاشا لله ياعمي .. انا بس خايف
يقطع فريد شيك من دفتره ويضعه امام طارق
فريد :
ده مرتبك الشهري .. لسه خايف
ينظر طارق الى الشيك بينما يتردد صوت اميرة
صوت اميرة :
اوعى تفتكر ان الفلوس اللي بتدخلك من شرايط الخطب دي فلوس يا طارق
قطع
مشهد 50									نهار- داخلي
مطعم
تجلس اميرة وطارق حول احدى الموائد ويقوم طارق بوضع شيك امام اميرة
طارق :
الرقم المكتوب في الشيك ده .. برضه مش فلوس بالنسبة لك
تتنهد اميرة
اميرة :
اشمعنى النهارده يا ربي
فجأة يشغل المطعم فى سمعاته اغنية " ميال .. ميال " فيبتسم طارق
طارق :
شايفة الفال ؟
تبتسم اميرة ابتسامة حزينة وهي تنهض
اميرة :
سيبني امشي يا طارق ونتكلم بعدين
قطع
مشهد 51								نهار-داخلي
الجريدة –  مكتب صفحة الفن
تنظر نهال الى صور طارق مع فريد هجرس في افتتاح احد المشاريع وتبتسم بسخرية
نهال :
زمن
قطع
مشهد 52									نهار-داخلي
مباحث الآداب – مكتب مدحت
يلتقط مدحت الجالس خلف مكتبه سماعة الهاتف
مدحت  :
الو ... لا لا .. انا زعلان  .. لا والله زعلان .. هو كل من نزله صورة في الجرايد ينسى صحابه
يضحك مدحت بقوة
مدحت :
والنبي في شيوخ بكاشين ؟؟ .. واحشني قوي ياله .. اه فاضي .. خير
ينظر مدحت في ساعته
مدحت :
بس انا ما كنش في حسابي اتحرك من المكتب دلوقتي
قطع
مشهد 53							ليل-داخلي
شقة اميرة  – السندرة
نرى الكتاب الجلدي الضخم مخبئ في السندرة وسط بعض الكراكيب ونرى الدماء تنزل من كعبه
قطع
مشهد 54									نهار-داخلي
مباحث الآداب – مكتب مدحت
يبتسم مدحت
مدحت :
بس لو ما كنتش اغير حساباتي عشانك خطرك هغيرها لمين ؟
قطع
مشهد 55									نهار-داخلي
منزل طارق  – الصالة – الحمام
يجلس طارق امام مدحت الذي يبدو عليه الاهتمام
مدحت :
ايه كمية الحوارات اللي انت مدخل نفسك فيها دي يا طارق
بقلق
طارق :
هي مش حوارات يا مدحت ولا حاجة انا كل اللي عايز اعرفه بس مين اللي ورا كريم ..  واهو برضه مننا بنحمي نور
ينهض مدحت ويتجه الى الحمام
مدحت :
نور دي موالها موال .. اخرج من الحمام وتقولي كل التفاصيل
طارق :
ماشي
يدخل مدحت الحمام بينما ينهض طارق ليتجه الى غرفته فيطرق احدهم على الباب فيتجه ليفتحه فيجد نهال
طارق :
نهال .. ده ايه الصدف دي
وهي تدخل
نهال :
قولت من ساعة ما بقيت شيخ ما بتسألش.. قولت اسأل انا
يغلق الباب
طارق :
يا بنتي ما بسألش ايه بس الدنيا تلاهي .. انا محضرلك مفاجأة
تجلس نهال بحيث يكون ظهرها لطرقة الحمام
نهال :
انا بصراحة مش جاية اسلم بس يا طارق .. انا جاية اتكلم معاك في موضوع مهم
يسمع مدحت داخل الحمام صوت نهال فيستغرب
طارق :
خير
تصمت نهال قليلا تنظر خلالهم الى الارض ثم ترفع عينيها لتنظر اليه
نهال :
عارف ليه يا طارق انا مأخرة جوازي بمدحت لغاية دلوقتي ؟
يخرج مدحت من الحمام ويشير لطارق بان يصمت فيبدو على طارق الارتباك
نهال :
لاني مش قادرة اخدعه ويجمعني بيه بيت واحد وانا في قلبي واحد تاني
تجحظ عيني مدحت بينما يزداد ارتباك طارق
طارق :
ايه اللي انتي بتقوليه ده يا نهال
نهال : بقولك الحقيقه اللي جيباني النهارده .. واللي لسه قايلهاله من يومين .. اني قبل ما اقوله على ميعاد جوزنا في حاجة لازم اعملها
ثم ترفع عينيها لتنظر الى طارق
نهال :
لازم اقولك  اني بحبك يا طارق .. لازم كنت اتخلص من الحمل ده
يخرج مدحت من الطرقة
مدحت :
ولما بتحبي طارق .. ناوية تتجوزيني ليه ؟
تنهض نهال كالملسوعة وتنظر له برعب
مدحت :
انتي ازاي وسخة كده وانا  عمري ما اخدت بالي
نهال :
يا مدحت انا كان لسه في كلام هقوله .. انت سمعت بس
مدحت :
اخرسي
ثم يخلع الدبلة ويرميها في وجهها
مدحت :
عندك الشيخ .. اشبعي بيه
يتجه مدحت لفتح الباب ويخرج فتنظر نهال الى طارق بعدم تصديق
نهال :
انت ليه عملت كده .. ليه يا طارق
قطع
مشهد 54									ليل-داخلي
شقة اميرة – الصالة
ترقد اميرة على فراشها تقلب في يدها علبة الدبل ويبدو على وجهها الحيرة الشديدة بينما يتردد صوت طارق
صوت طارق :
الرقم المكتوب في الشيك ده .. برضه مش فلوس بالنسبة لك
تتنهد وقد زادت حيرتها
قطع
مشهد 55 نهاية الفلاش باك 							ليل-داخلي
مباحث الآداب – مكتب مدحت
يدخل مدحت غاضبا ويتبعه احد الظباط
مدحت :
طالعلي الملف بتاع قوادة امبابة .. واطلب اذن من النيابة بالحملة
وهو ينظر في ساعته
الضابط:
دلوقتي ؟
مدحت :
حالا
قطع
مشهد 57( الفينالة)  								ليل-داخلي
بنك – خزينة
نرى لؤي ومعه احد العاملين في البنك واقفين في الخزينة بينما يخرج لؤي المفتاح التي اعطته له نهال ويفتح به الخزينة لنجد بداخلها ملف ضخم به الكثير والكثير من الاوراق و بعض الاسطوانات  و ولاعة
يتناول لؤي الملف والاسطوانات والولاعة ويغلق الخزنة ويتجه هو والعامل في البنك ناحية باب الخروج بينما يقوم لؤي باطلاق شعلة الولاعة واطفائها بشكل متكرر
نهاية الشعلة الخامسة