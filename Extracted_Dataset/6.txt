نيران صديقة
تأليف                                                        إخراج
محمد امين راضي                                                   خالد مرعي
الشعلة السادسة
نعشق القمر
1988
}بسم الله الرحمن الرحيم {
مشهد 1 									ليل-داخلي
مديرية الامن   – غرفة لؤي
يكتب على الشاشة يونيو 2009
يجلس لؤي خلف مكتبه يطالع الملف الذي به الكثير والكثير من الصور لحسين يعقوب وهو كبير في السن وكذلك العديد من المستندات المذكور عليها اسم حسين يعقوب
يأخذ لؤي في التقليب بين الصور ليجد صورة بها حسين يعقوب و نور وسليم عثمان فيمسك لؤي سماعة الهاتف ويطلب احد الارقام ليرد عليه احدهم
لؤي :
ايوة يا سيد .. همه الجماعة اللي راحوا النيابة الصبح عملوا ايه ؟
قطع
مشهد 2 									ليل-داخلي
مكتب وكيل النيابة
يجلس وكيل النايبة والكاتب بجواره يكتب  بينما يجلس امام المكتب نهال ومصطفى فؤاد
وكيل النيابة :
تحبس المتهة نهال سماحة .. خمسة عشر يوما على ذمة التحقيق
ثم ينظر الى  مصطفى فؤاد
وكيل النيابة :
تقدر تاخد مدام اميرة والباقيين يا استاذ مصطفى ..
تتنهد نهال بأسى واضح بينما تنظر الى المحامي
قطع
مشهد 3 									ليل-داخلي
مديرية الامن   – غرفة لؤي
مازال لؤي يتحدث فى الهاتف
لؤي :
عايز عنوان نور توفيق  الممثلة .. ما تاخرش عليا
ثم يغلق سماعة الهاتف ويعود ليقلب فى الصور والمستندات
قطع
مشهد 4 									ليل-داخلي
فيلا رأفت    – الهول
تدخل اميرة ويتبعها الى الهول رأفت على كرسيه المتحرك ويبدو على اميرة الغضب
اميرة :
القضية ما تقفلتش احنا طالعين بكفالة .. بمزاجنا او غصبا عننا سيرتنا كلنا بكره هتبقى في كل الجرايد
ثم تنظر الى الدور العلوي
اميرة :
انت يا امجد
وتعود لتنظرالى رأفت
اميرة :
من النهارده لبكره الصبح .. مش عايزاك تسيب التليفون .. كلك كل رؤساء التحرير يحجموا المهزلة  اللي هتحصل
ثم تعود وتنظر الى الدور العلوي
اميرة :
انت يا زفت يا امجد
يقترب منها رأفت
رأفت :
انتي بتزعقيله ليه دلوقتي ... انتي متخيلة ان الزعيق هيجيب نتيجة معاه ؟.. حديه بالهداوة خلينا نفهم
ينزل امجد على السلم ليقف امام رأفت واميرة بينما يتحرك رأفت بالكرسي تجاه غرفة المكتب
رأفت :
انا هروح اتصل بالناس وابقى ارجعلك
تستدير اميرة لتنظر الى امجد
اميرة :
انت ليه دخلت  حد الفيلا واحنا مش موجودين
امجد :
انا ما دخلتش حد هو دخل غصب
اميرة:
وما بلغتش ليه ؟
امجد :
ابلغ ليه .. الراجل ابوه مقتول.. وعايز يعرف مين اللي قتله ما يمكن اللي قتله هو اللي قتل رنا وهو اللي بعتلكوا السي دي
اميرة :
بتتصنت كويس قوي انت
امجد :
بتصنت ايه .. انتوا صوتكوا كان جايب لاخر الدنيا .. والسي دي سيبتوه في الدي في دي بلاير قبل ما تتاخدوا في البوكس
تنظر له اميرة باستغراب
اميرة :
انت بتتكلم معايا ازاي بالطريقة دي ؟
امجد :
ايه طريقة سوقية ؟؟ .. سوري انا وصحابي اتعشينا عند البرنس بتاع امبابة .. اكيد سمعتي عنه ؟ ممكن اكون لقطت كلمة كده ولا كلمة كده ..
تنظر له اميرة بعدم تصديق بينما يتحرك هو
امجد :
عن اذنك ورايا حاجات بخلصها في اوضتي
يتركها ويمشي بينما هي تتجه الى غرفة المكتبة
قطع
مشهد 5 									ليل-داخلي
شقة نور     – الحمام
تجلس نور في البانيو مغطاه جسدها بالكامل  بالصابون وتسترخي بشده بينما تتحدث في هاتفها  المحمول
نور :
بس يا سيدي ده اللي حصل من ساعتها ..ولسه طالعة من النيابة حالا
تستمع اليه قليلا ويبدو عليها الغضب
نور :
هو ده كل اللي لفت نظرك .. اننا ينفع نعمل اللي بيحصل مسلسل ... شكرا على السؤال يا كريم .. مع السلامة
تغلق الخط فيرن جرس الباب
نور :
يادي النيلة .. والزفتة مش موجودة
قطع
مشهد 6 									ليل-داخلي
شقة نور     –  الصالة
تفتح نور الباب لتجد لؤي عثمان ينظر لها باستغراب نظرا لشعرها النبلول وعدم وجود اي مكياج على وجهها مما يجعل  علامات السن تظهر عليها فتنظر له بدهشة
نور :
يا نعم؟.. ايه  جاي تفتش هنا كمان .. طب عشان اريحك المخدرات في التلاجة .. والجثث  في الحمام  ...  وخطة قلب نظام
الحكم .. في اوضة  النوم
لؤي :
انا محتاج تساعديني
تنظر الى عينيه قليلا ثم تتنهد
نور :
ادخل
قطع
مشهد 7 									ليل-داخلي
فيلا رأفت    –  غرفة المكتبة
ينظر رأفت باستغراب الى اميرة الواقفة متحفزة للغاية
رأفت :
وانا هقول لامجد ليه انك اساسا من امبابة يااميرة ما تعقلي كده
اميرة :
الواد بيلقح وبيرمي الكلام .. هيكون عرف منين يعني
رأفت :
ممكن يكون الراجل اللي بيبعتلنا الرسايل ده بدء يشتغل
ثم يسكت قليلا ليفكر ويبدو عليه القلق وهو ينظر اليها
رأفت :
او ..... انتي مش بتقولي ان ابنك قابل رنا .. تبقى مصيبة لو كانت ادته الكتاب
يبدو الفزع على اميرة
اميرة :
لازم نطلعه من الاوضة حالا ونتأكد
ثم تسكت قليلا وتستطرد
اميرة :
دي تبقى مصيبة
قطع
مشهد 8 									ليل-داخلي
شقة نور     –  الصالة
تنظر نور الى الصورة التي تجمعها بحسين يعقوب و سليم عثمان بينما يتابعها لؤي بعيونه
نور :
بص يا لؤي .. في حاجة مهمة لازم تعرفها .. ابوك ما كنش ملاك .. بالعكس ده كان شخصية وسخة .. زيه زي الاخ التاني اللي في الصورة ده .. ويمكن ده اللي جمعهم ..
لؤي :
بس انتي معاهم في الصورة .. ده برضه معناه انك
نور :
لم نفسك
لؤي :
كونك بتقوليلي ان ابويا كان شخصية مش عارف ايه .. ده  مش سبب كفاية يخليني ما ادورش على اللي قتله .. وخصوصا ان اكتر واحدة استفادات من موته انتي
نور :
انت فاكر نص ميراث ابوك اللي كان مكتوب باسمي .. كان قد ايه ؟
لؤي :
انا كنت صغير وقتها .. بس ماما قالتلي
وهي تنهض
نور :
طب دقايق وهرجعلك
وتتركه وتتجه  احدى الغرف
قطع
مشهد 9									ليل-داخلي
فيلا رأفت    –  غرفة المكتبة
يدخل امجد الى غرفة  المكتبة ليجلس امامه
امجد :
خير  يابابا .. عايزني في ايه ؟
رأفت :
ايه يا امجد .. بقالي يومين ما اقعدتش معاك .. وماما زعلانة منك بتقول انك بتكلمها
وحش فحابب اطمن عليك
يبتسم امجد بطرف فمه ابتسامة استنكارية
امجد :
فعلا ؟
قطع
مشهد 10									ليل-داخلي
فيلا رأفت    –  غرفة امجد
تقوم اميرة بالتفتيش بدقة في جميع انحاء غرفة امجد  ويبدو عليها اليأس من الوصول لشيئ
قطع
مشهد 11									ليل-داخلي
شقة نور     –  الصالة
تجلس نور بجوار لؤي وتعطيه دفتر شيكات وتشير الى احد الكعوب فيه
نور :
الشيك ده طالع لحساب ابوك .. شوفه بكام ؟
ينظر لؤي الى كعب الشيك ثم تعطيع نور حساب بنكي وتشير على احد البنود
نور :
وادي الستاتمنت .. الشيك مصروف ومحطوط في حساب ابوك في نفس البنك .. اعتقد ان الرقم ده اكبر من اللي كان ابوك كتبهلي .. ابوك رغم وسخته ورغم اللي كل اللي عمله في رأفت والباقيين .. قابلني في لحظة كنت محتاجة فيها راجل .. وللاسف حبيته .. والشيك ده كتبتهوله في لحظة كان هيروح فيها في داهية ... بص يا ابن الحلال .. انا الدنيا علمتني ان ما فيش حاجة اسمها اكيد .. بس رغم كده انا ما قتلتش ابوك .. ولو اكيد اللي قتل ابوك حد في الدايرة بتاعتنا .. هيبقى يا حسين .. يا اميرة .. يا نهال
قطع
مشهد 12									ليل-داخلي
فيلا رأفت    –  غرفة المكتبة
دخل اميرة الى الغرفة لتقف خلف امجد وتشير الى رافت بالنفي فينظر رأفت الى امجد
رأفت :
طب يا امجد .. اطلع انت نام ... بس اعتذر لماما الاول
ينهض امجد ويقف امام اميرة
امجد :
انا اسف .. لو ضيقتك .. انا بس اعصابي تعبانة شوية
تقبله اميرة في خده
اميرة :
ولا يهمك يا حبيبي
امجد :
تصبحوا على خير
يتركهما ويخرج لتجلس اميرة
اميرة :
والعمل يا رأفت .. انا حاسة ان احنا دي نهايتنا .. كل السنين اللي فاتت دي عمري ما حسيت في لحظة اني خايفة زي النهارده
وقد بدأت عينيها تدمع
اميرة :
انا خايفة قوي يا رأفت .. قوي
يتحرك رأفت بالكرسي ليجاورها ويمسك كفها ويربت عليه بحنان
رأفت :
فاكرة سمرة كانت بتقول كل ما يقابلها مصيبة
تسرح اميرة بعينيها وتهمس
اميرة :
ياما دقت ع الراس طبول
قطع
مشهد 13									ليل-داخلي
فيلا رأفت    –  غرفة اميرة
يخرج امجد الكتاب الجلدي من تحت فراش اميرة ويتجه به ليخرج من الغرفة
قطع
مشهد 14	بداية الفلاش باك	 						ليل-داخلي
مباحث الآداب – الحبس
يكتب على الشاشة مايو 1988
يدفع يحى ومعه بعض زملائه من امناء الشرطة سمرة و معها  بعض الفتيات داخل الحبس
يحى :
ياللا ياختي منك ليها .. جتك القرف على المسا سهرتونا
ثم يخرج هو و زملائه ويغلقوا الباب خلفهم
تقف سمرة يبدو عليها الضيق الشديد ثم تدور بعينيها في الحبس حتى تجد مكان ما تحت الشباك تجلس  فيه فتاتان يبدو عليهم الصعلكة فتتجه سمرة تجاههما
سمرة :
زيحي نفسك يا بت انتي وهيه .. عشان انا روحي في مناخيري وعايزة هوا
تتحركا الفتاتان لتجلس سمرة وتأخذ نفس عميق  وتنظر الى سقف الحبس
سمرة :
مش احنا متفقين تسترني لحد ما البت تتجوز؟
قطع
مشهد 15								ليل-داخلي
مباحث الآداب – ممر
تمشي كل من نهال واميرة في الممر وقد بدا على الاخير الانهيار التام حيث اخذت تبكي بشدة دون صوت تبكي في صمت وخطواتها تبدو بطيئة ضعيفة مترنحة  بينما تمشي نهال بثقة ويبدو عليها الغضب الشديد
تتوقف اميرة عن السير فجأة وتمسك بيد نهال
اميرة :
مش هقدر اقابله .. مش هقدر ابص في عينيه يا نهال .. انا عايزة اقابلها هي
نهال :
معاكي فلوس ؟
تهز اميرة رأسها بالايجاب
نهال :
شوفيلك اي مخبر ولا امين شرطة .. اديله
قرشين وادخللها .. وانا طالعاله
تتركها نهال وتكمل سيرها بينما تقف اميرة لا تستطيع اقدامها ان تتحملها فتحاول ان تستند على الحائط القريب منها ولكنها لا تستطيع فتسقط مغشى عليها بينما يجري نحوها بعد العساكر  الموجدين في الممر
قطع
مشهد 16									ليل-داخلي
مباحث الآداب – مكتب مدحت
تقف نهال على عتبة الباب تنظر لمدحت الذي كان يراجع بعد الاوراق في يده فتغلق الباب خلفها
مدحت :
انتي ايه اللي جايبك هنا .. اطلعي بره
نهال :
انت كده فاكر انك انتقمت مني .. فاكر انك اذتني
مدحت :
ايوة .. و على حسب  انتي كنتي حامية القوادة دي ليه  عتكون فضحتك .. شوفي تقربلك ايه  ولا ايه مصلحتك  معاها ..
نهال :
انت اذيت واحدة مالهاش  اي ذنب غير انها اتولدت ... لقيت امها كده .. واحدة ما شوفناش منها الا كل خير وكل حب
مدحت :
واحدة مين .. ايه اللي انتي بتقوليه ده
نهال :
اللي انت بتسمعه يا حضرة الظابط .. غبائك المعتاد .. طلعك من عند طارق مش همك غير انك تأذيني .. وكنت متخيل اني حامية الست سمرة .. عشان تقربلي انا .. لا .. انا ما كنتش بحميها انا كنت بحمي بنتها .. اميرة
تبدو الصدمة الشديدة على  مدحت وبدو عليه عدم التصديق
مدحت :
سمرة تبقى ام اميرة ؟
نهال :
اه .. شوفت انا كنت بحاول اعمل ايه .. وانت عملت ايه ؟
قطع
مشهد 17		 						ليل-داخلي
مباحث الآداب - امام الحبس  – الحبس
تقف اميرة امام يحي الذي اخذ يفتح باب الحبس
يحي :
انا ما بدخلش حد الحبس ولا بقبل من حد فلوس .. بس انا مدخلك علشان صعبتي عليا .. اللهم اعلم يمكن انتي مالكيش ذنب .. ومهما كانت دي امك ومن حقك تشوفيها
اميرة :
شكرا
يفتح الباب وتدخل اميرة الى الحبس فتنظر اليها سمرة بدهشة ما تلبث ان تتحول الى غضب  وهي تنهض
سمرة :
انتي ايه اللي جابك هنا ؟.
وهي مازالت الدموع تنهمر من عينيها
اميرة :
قدري الاسود ونصيبي الاغبر اللي خلاني بنتك
سمرة :
اتبري مني .. فارقيني .. بس امشي من هنا .. مش عايزة حد يشوفك هنا .. حرام عليكي نفسك
اميرة :
ما انا لو قادرة اتبرى منك كنت اتبريت منك من زمان .. لو قادرة اكرهك كنت كرهتك .. المصيبة اني مش قادرة .. طول عمري .. اتخيلت ان في يوم من الايام هيحصل ده وكنت بتخيل ان الخبر هيجلي وانا نايمة .. وكل اللي كنت بعمله اني بشد الغطا عليا واقول .. الحمد لله خلصت منها .. بس ما قدرتش .. اول ما عرفت جريت   على السلالم حافية .. ما خدتش بالي الا وانا فى الشارع ............ يا امه
سمرة :
انا زي الفل .. اللي بيشيل قربة مخرومة بتخر على دماغه .. وانا شيلتها من زمان .. وهدفع التمن .. لكن انتي ما شلتيش قرب عشان يتخر على دماغك .. امشي من هنا .. اقفلي الشقة .. روحي دوري على اهل ابوكي .. مالقتهمش اجريلك حد يحط ايده في ايد اللي اسمه رافت .. ولا كانك تعرفيني ولا كاني اعرفك .. امشي من هنا
اميرة :
ياريته كان رافت .. كانت بقت اسهل بكتير
قطع
مشهد 18									ليل-داخلي
مباحث الآداب – مكتب مدحت
يجلس مدحت منكس الرأس  خلف مكتبه بينما تجلس نهال امام مكتبه
نهال :
هتعمل ايه ؟
مدحت  :
هعمل ايه في ايه ؟
نهال :
سمرة  مش لازم تروح النيابة
مدحت :
ما عدش ينفع .. ده غير انك بتكلمني كده ليه .. احنا ما فيش حاجة تربطنا ببعض عشان تكلميني كده
نهال :
مع ا ن  ده مش وقته .. بس لا يا مدحت .. بيربطنا ببعض حاجات كتير قوي .. اولها دمي اللي ساح على ايدك وتانيها حبك .. وتالتها حبي ؟
مدحت :
حبك .. واللي سمعته عند طارق ده كان ايه
نهال :
اللي سمعته عند طارق ده مش جديد .. ما انت قاري شبهه قبل كده في المذكرات .. وده كان سبب الخناقة يوم ما  حاولت تقتلني .. الفرق بس .. ان في حد تالت سمعه معانا فرجولتك نقحت عليك مع انك لو كنت صبرت خمس دقايق بس بتتصنت كمان . كنت هتسمع باقي الكلام .. وكنت هتعرف اني بحبك
مدحت :
بتحبيني ازاي وانا مقاطعك وانتي بتقوليله انا بحبك يا طارق
نهال :
لو صبرت وما قطعتنيش وانا بقوله انا بحبك كنت هتلقيني بكمل وبقول ..  بس في نفس الوقت بحب مدحت .. مش بحبه بس... بحبه وما اقدرش استغنى عنه كمان .. بس طول  ما انت يا طارق  قدامي في حاجة بحسها عاملة زي الكلبشات خانقه حبي لمدحت ومانعاه يخرج وعشان كده يا طارق انا اخدت قرار اني ما اشوفكش تاني لغاية ما انساك ... ولو جواك ليا ولمدحت اي معزة .. حاول تخرج من حياتنا شوية .. لغاية ما اديله حقه .. اللي انا مقصرة فيه بسببك
يبدو على مدحت التأثر
نهال :
وكنت هنزل من عنده اروحلك عشان نحدد ميعاد الفرح
قطع
مشهد 19		 						ليل-داخلي
مباحث الآداب  – الحبس
تجلس سمرة بجوار اميرة التي مازالت تبكي
سمرة :
ما اتكتبتش دي ؟
اميرة :
ايه اللي اتكتب يا امه ؟
سمرة :
ما تحطيش في بالك .. يعني انتي كنت خلاص اختارتي طارق
تهز اميرة راسها بالايجاب
سمرة :
هي هي .. قومي خدي بعضك وامشي وانسيني .. ومالكيش دعوة بيا .. هعيش وهكمل .. وياما دقت ع الراس طبول
اميرة :
لا يا امة الغلابة .. لما بيتجوزوا .. بيتجوزوا النسب .. مش البنت بس .. اهلها قبلها ... في حد برضه هيجوز ابنه الشيخ .. لبنت قوادة
سمرة :
خلاص يا بنت الحلال ارجعي لرأفت .. ما انتي طول عمرك شايفة انه اللي هينشلك من الفقر
اميرة:
حتى دي باظت يا امه .. الظابط اللي قبض عليكي يبقى مدحت صاحبنا
تلمع عيني سمرة فجأة
سمرة :
اللي هيتجوز نهال
تستغرب اميرة
اميرة :
انا حكتلك الكلام ده  امتى ياما .. واللي انتي كنتي بتتصنتي
وهي تنهض
سمرة :
تاهت ولقيناها يا عين امك .. تطلعي من هنا تقولي للواد اللي فوق ده .. اني عايزاه
قطع
مشهد 20								ليل-داخلي
مباحث الآداب – مكتب مدحت
يبدو صوت مدحت خفيض للغاية وهو ينظر الى نهال
مدحت :
فات الاوان يا نهال .. مش هقدر اعمل حاجة دي مسئولية ومستقبل .. كل اللي اقدر اقولهولك .. خدي اميرة وابعديها عن هنا .. قوللها لا تحاول تزورها ولا تحضر المحاكمة .. يمكن .. يمكن ما حدش يربط
تنظر له نهال وهي تنهض
نهال :
ربنا يسامحك
غاضبا
مدحت :
يسامحني على ايه ..  نهال يا سماحة .. لو هنتكلم عن الحق فانا ما عملتش حاجة غلط .. انا كنت بشوف شغلي .. الغلط الحقيقي اني اسيب واحدة قوادة حرة ... اه لو كنت عرفت كل ده قبل كده . كنت هحمي اميرة زيك .. وساعتها فعلا كنت انا اللي هقول لنفسي ربنا يسامحني .. لكن دلوقتي ..لا
تصمت نهال قليلا ثم تنهض
نهال :
انا هنزل اخدها وامشي
مدحت :
كلميني لما توصلوا
قطع
مشهد 21								ليل-داخلي
مباحث الآداب – ممر
تقف نهال امام اميرة مستغربة
نهال :
عايزة تقابل مدحت ليه ؟
اميرة :
ما ردتش تقولي .. بس اكدتلي انها هتنام على سريرها النهارده
نهال :
غريبة
قطع
مشهد 22									ليل-داخلي
مباحث الآداب – مكتب مدحت
ينظر مدحت الى سمرة بتركيز بينما تجلس سمرة تنظر له بتحدي غير مناسب للوضع
سمرة :
انا مش هبات النهارده في الحبس .. والقضية دي هتتفركش
مدحت :
نعم يا ختي ؟
سمرة :
بقولك اللي سمعته
مدحت :
ليه مرافقه زكي بدر .. ولا  عاطف صدقي
سمرة :
لا ده ولا ده .. بس اعرف عنك .. اللي مش هتحب ان حد تاني يعرفه
ينظر لها باستغراب بينما تكمل
سمرة :
يعني مثلا .. اعرف ان نهال يوم ما لقوها غرقانة في دمها .. انت اللي  كنت قايم بالليلة
ينظر لها بغضب ويهم ان يتحدث
سمرة :
ومش كده بس .. اعرف كمان السر التاني .. سر عمرك .. اللي مخليك مدندف كده قدام نهال
مذهول 	وبصوت خفيض
مدحت :
انتي عرفتي الكلام ده منين
وهي تنهض
سمرة :
مش مهم .. المهم اني مش هبيت في الحبس يا مدحت باشا
قطع
مشهد 23								ليل-داخلي
فيلا رأفت – غرفة المكتبة
يدخل رأفت الى الغرفة ويتجه الى الهاتف
رأفت :
اميرة ما بنتش النهارده خالص ليه
يرفع سماعة الهاتف ويتجه باصابعه ليدير القرص ولكنه يتوقف كأنه سمع شيء ويبدو عليه الاستغراب وهو يستمر في السمع
قطع
مشهد 24								ليل-داخلي
فيلا رأفت – غرفة
تقف نادية نصار في الغرفة تتحدث في  الهاتف
نادية :
لا يا سليم انا عايزة اشوفك دلوقتي الوقت ما تاخرش ولا حاجة .. انا بقالي فوق العشر ايام ما شوفتكش .. وما صدقت فريد سافر .. داكور ... مش هتأخر
تغلق الخط وتتجه لتمسك الحجاب وتضعه على شعرها  وهي تتناول الفورير
قطع
مشهد 25								ليل-داخلي
فيلا رأفت – غرفة المكتبة
يصدم رأفت بشدة ويرمي نفسه على كرسي المكتب وقد بدأ جسده يرتجف ببطء وتبدو على عينيه عدم التصديق التام
قطع
مشهد 26									ليل-داخلي
شقة اميرة – غرفة اميرة
ترقد كل من نهال واميرة على الفراش وقد توقفت اميرة عن البكاء بينما يبدو عينيها متورمة للغاية
اميرة :
يا ترى ايه اللي هيحصل يا نهال ؟
نهال :
كل خير ان شاء الله
اميرة :
بجد يا نهال ..  انتي بتطمنيني ولا ده بجد .. اصل اوقات يا نهال بيبقى مكشوف عنك الحجاب بجد
تنظر لها نهال بحيرة ثم تنظر امامها
نهال :
انا وعدتك اني هحميكي يا اميرة .. واديني بحاول .. وربنا يعلم اني استخدمت اقوى واخر سلاح في ايدي
اميرة :
عملتي ايه ؟
نهال :
كدبت من قلبي .. اقنعته ان اللي سمعه عن ده طارق  ده كان نص الكلام .. حلفتله اني بحبه .. وان هو اللي اختارته .. حلفتله اني ما اقدرش اعيش من غيره .. استغليت كل نقطة ضعف فيه وكل ذرة موهبة فيا ... وادينا هنستنى النتيجة
اميرة :
كل ده عشاني يا نهال .؟
تتنهد نهال
نهال :
عشان مالناش الا بعض .. عشان لو حصلك حاجة ولا اتأذيتي .. انا هتيتم تاني يا  اميرة
تصمت اميرة قليلا ثم تهمس
اميرة :
وطارق ؟
نهال :
مش صدفة ان كل ما اقر راجي اعترفله تحصل حاجة .. ده اكيد قدر
قطع
مشهد27								ليل-داخلي
شركة انتاج – غرفة
تدخل نور الى  الغرفة لتجد كرين في انتظارها
نور :
في ايه يا كريم .. قالب عليا الدنيا ليه .. انا بتخض
كريم :
ما فيش .. في حد سأل عليكي .. راحلك البيت .. قالوله في استوديو الهرم راح مالقكيش .. قالوله احتمال تبقي هنا .. جالك لقاني قاله انه عايزك ضروري
مستغربة
نور :
ده مين  ده ؟
كريم :
واحد من العباسية .. من مستشفى المجانين .. بيقول انهم عايزينك هناك ضروري بكرة
يبدو القلق الشديد على نور وتجلس على اخد الكراسي فينظر لها كريم باستغراب
كريم :
في ايه يا نور .. عايزينك في مستشفى المجانين ليه ؟
تنظر له نور بصمت قليلا ثم تبلع ريقها وهي مازالت قلقة وتنهض وتتحدث بصوت خفيض
نور :
تصبح على خير يا كريم
قطع
مشهد28								ليل-خارجي
شارع امام عمارة – سيارة رأفت
يجلس رأفت يتابع نادية نصار وهي تدخل الى مدخل العمارة ويبدوعليه الصدمة وعدم التصديق
قطع
مشهد 29		 						ليل-داخلي
مباحث الآداب - امام الحبس
نرى اقدام تمشي في الطرقة المؤدية الى الحبس وسط الظلام ونرى تلك الاقدام تقف امام الحبس ونسمع صوت فتح الباب كانها اصوات طلقات رصاص تسري في الصمت المحيط  بالمكان
قطع
مشهد 30		 						ليل-داخلي
شقة سليم – الصالة
تجلس نادية وقد خلعت الحجاب بينما يعود سليم ومعه كأسين ويبدو انه في عمر رأفت ابنها بينما يناولها  سليم احد الكأسين
سليم :
طلاق ايه اللي بتتكلمي عليه .. بعد ما صبرتي كل ده .. عايزة تطلقي دلوقتي
نادية :
انا ما عدتش طايقة العيشة دي
سليم :
جوزك كلها شهور وهيقع .. الحكومة مفتحة عينيها عليه الاخر بعد ازمة الدرا الصفرا ومن الاخر كده  صندوق النقد قالب الدنيا على شركات توظيف الاموال .. فاصبري .. وكله هيبقى بتاعك في الاخر
نادية :
انا مش محتاجة فلوسه .. انا معايا اللي يعيشني ملكة لاخر يوم في عمري .. ده غير ان رأفت موجود .. كل حاجة هتبقى ليه في الاخر
يبتسم سليم وهو يمسك يدها ليقبلها
سليم :
ما تخافيش رأفت ده سيبيه عليا انا ..
.
قطع
مشهد 31									ليل-داخلي
منزل مدحت  – الصالة
يدخل مدحت الى الصالة ونرى انه في حالة يرثى لها فعيونه جاحظة وجسده يرتجف واقدامه لا تتحمله ويكاد يتعثر ليقع عدة مرات اثناء سيره متجها الى كنبة الانتريه حتى يصل اليها فيرمي نفسه عليها ويستلقي بظهره على ظهرها ويغلق عينيه بينما مازالت الرعشة تجري في جسده بينما يسري صوت سمرة
صوت سمرة :
اعرف كمان السر التاني .. سر عمرك .. اللي مخليك مدندف كده قدام نهال
يتقلص وجهه بشدة ويبدو ان نفسه غير منتظم فيعتدل ويضع يده على صدره ويفتح فمه ليبدأ في تنظيم نفسه ببطئ ثم ينظر الى الهاتف الارضي
قطع
مشهد 32									ليل-داخلي
شقة اميرة – غرفة اميرة
يرن جرس الهاتف في نفس الوقت مع جرس الباب فتفزعا كل من نهال واميرة
تنظر نهال الى الهاتف الارضي القريب منها بريبة بينما تنظر اميرة الى باب الغرفة بقلق
تمد نهال يدها لترفع السماعة
نهال:
الو .. ايوة يا مدحت
ثم تشير الى اميرة لتذهب وتفتح الباب
قطع
مشهد 33									ليل-داخلي
شقة اميرة – الصالة
تفتح اميرة باب الشقة لتجد رأفت واقف على الباب في حالة  يرثى لها وتبدو عيونه محمرة من الدموع
اميرة :
خير يا رأفت
قطع
مشهد 34									ليل-داخلي
منزل مدحت  – الصالة
يتحدث مدحت في الهاتف وهو مازال في تلك الحالة ويده ترتعش وهو ممسك بالسماعة
مدحت :
انا اتصرفت يا نهال .. عايزك تعرفي بس ... اني بعمل كل ده عشانك .. عشان ما بقدرش اقولك لا .. مهما عملتي
قطع
مشهد 35									ليل-داخلي
شقة اميرة – الصالة
تجلس اميرة على كنبة الانتريه في الصاله وقد تركت باب الشقة مفتوح وجلس بجوارها  رافت وقد اراح رأسه على صدرها واخد يبكي كالاطفال
اميرة :
طب فهمني في ايه  بس .. احكيلي ..
رأفت :
مش قادر .. انا كل اللي عايزه اكون معاكي .. عايز افضل في حضنك
تتنهد اميرة بحسرة
اميرة :
ما انت في حضني اهو يا رأفت .. في حضني
قطع
مشهد 36									ليل-داخلي
شقة اميرة – غرفة اميرة
مازالت نهال تتحدث  في الهاتف الارضي
نهال :
بس انت صوتك مش عاجبني خالص يا مدحت .. طمني عليك
تصمت قليلا
نهال :
ماشي .. هفوت عليك بكره الصبح
تغلق السماعة وتقف قليلا تفكر فيما سيحدث ثم تتجه الى باب الغرفة
قطع
مشهد 37									ليل-داخلي
شقة اميرة – الصالة
تخرج نهال من الغرفة لتجد رأفت واميرة فتنظر  نهال  الى اميرة متسائلة باستغراب فتهز اميرة رأسها بعدم الفهم فتقترب نهال منهما
نهال :
مالك يا رأفت
يفتح رافت عينيه وينظر الى نهال فيعتدل من على صدر اميرة ويمسح دموعه
رأفت :
ما فيش حاجة .. انا بس تعبان شوية وكنت محتاج اشوف اميرة
نهال :
انا مش صاحبة البيت بس يمكن عشان كده ينفع اقولك الكلام ده احسن منها .. احنا بنتين لوحدينا مامة امير مش هنا .. و الوقت متاخر واحنا في حي شعبي
يأتيها صوت سمرة من الخلف
سمرة :
انا جيت يا نهال
ثم تغلق الباب خلفها
سمرة :
سيبيه على راحته .. شكله تعبان .. والسواقة غلط عليه
تلتفت نهال لتنظر الى سمرة باستغراب بينما تنظر لها اميرة بدهشة بينما ينظر لها رافت بابتسام
بينما نرى من خلال باب المطبخ المطل على الصاله السندرة وكأنها شاهدة على ما يحدث
قطع
مشهد 38									نهار-داخلي
شقة طارق – الصالة
يقوم بعض العساكر ومعهم ضابط شرطة بسحب يحى ودفعه من باب غرفة نومه الى الصاله بينما يقف طارق مدهوشا ويبدو عليه العصبية  وهو يعترض طريقهم
طارق :
انا  محتاج افهم على الاقل ايه تهمته
الضابط :
تفهم في النيابة يا ابني .. اوعى من طريقنا
يحى :
اهدا يا طارق .. اكيد في سؤ تفاهم ... سيبهم يشوفوا شغلهم
طارق :
شغلهم ايه دول بيجروك .. كأنك ... كأنك دبيحة
يحى :
ماعلهش يا ابني سيبهم .. انا مقدر وفاهم .. حصلني انت بس .. وما فيش حاجة .. ما تقلقش نفسك
يزيح الضابط طارق من امامه ويتجهوا الى الباب  فيتابع طارق والده المستسلم لامره تماما
قطع
مشهد 39									نهار- داخلي
النيابة – ردهة أمام مكتب وكيل النيابة
يقف مدحت فى الردهة بينما يدخل عليه كل من رأفت واميرة  ونهال  ونور
رأفت :
خير يا مدحت ايه اللي حصل
يبدو على مدحت الاضطراب وهو ينظر الى عيونهم التى تتابعه
مدحت :
في ناس هربت من الحبس .. و عم يحى اللي كان مسئول عن الوردية
تصعق نهال وتجحظ عينيها وهي تنظر الى مدحت الذي يبعد عينه عنها بينما تصدم اميرة وقد فهمت ما حدث
نور :
ودي جزتها ايه هي ؟
مدحت :
اداريا .. بتهيألي هيتوقف .. جنائيا بقى مش عارف فيها قضية
رأفت :
يادي المصيبة .. وطارق جوا معاه
يهز مدحت رأسه بالايجاب فتتجه نهال اليه وتشده من يده
نهال :
انا هاخد مدحت خمسة وارجعلكوا
مدحت : مش وقته دلوقتي يا نهال كلام في اي حاجة
نهال :
عايزاك
تشده فيمشي معاها فيستند رأفت على الحائط بينما تتابع نور نهال وهي تمشي مبتعدة مع مدحت وتتابع وجه اميرة المضطرب فتقترب من اميرة
نور:
هو في ايه .. في حاجة مش مريحاني
تنظر لها اميرة وتتحدث بوهن
اميرة :
وحياة ابوكي يا نور .. انا فيا اللي مكفيني ومش مستحملة كلمة من حد
تربت نور عليها بحنو
نور :
طب اهدي يا اميرة .. اهدي انا اسفة
قطع
مشهد 40									نهار- داخلي
النيابة – ردهة
تتوقف نهال عن السير لتواجه مدحت
نهال :
انت ازاي تعمل حاجة زي كده
مدحت :
انا ما كنتش اعرف .. وما كنش في حل قدامي تاني غير كده
بحدة
نهال :
ما كنتش تعرف ايه يا مدحت .. انت  هتهرج في ظابط مش هيبقى عارف مين اللي ماسك حابسه في نبتشيته
مدحت :
ما فكرتش .. كل اللي كان هاممني اني احمي اميرة وارضيكي
تصمت نهال قليلا تنظر فيهم الى عيني مدحت
نهال :
لا .. انت ما عملتش كده عشان تحمي  اميرة ... انت عملت كده عشان تأذي طارق
مدحت :
انتي بتقولي ايه ؟
نهال :
بقول اللي واضح قدامي .. طالما عم يحى اللي لبسها يبقى  المفاتيح عهدته .. يعني عشان تفتح انت يبقى لازم تكون اخدتها منه بعلمه او من غير .. و واضح طبعا انه من غير والا كان جاب سيرتك .. يعني انت كنت عارف .. وده مالوش معنى تاني .. غير انك قاصد تأذي طارق
يمسكها من ذراعها بعنف
مدحت :
اسمعي بقى يا نهال ... انا عملت كده عشان حاجة واحدة بس .. هي انتي .. سواء كنت بحمي اميرة ولا بأذي طارق ... فانتي السبب .. فمش انا اللي المفروض اسمع الكلام ده  ... لا قوليله لنفسك .. واوعي تفتكري ان حبي ليكي هيخليني مدندف
تنظر له باستغراب لعدم فهمها للكلمة بينما هو يتوقف عن الكلام وكأنه تذكر سمرة ثم يعود ليكمل
نهال :
واوعي تفتكري ان حبي ليكي هيخليني ضعيف قصادك كده طول العمر .. لا يا نهال .. احنا خلاص على شعرة .. حاول ما تقطعهاش .. عشان اوسخ عدو ممكن تكسبيه في حياتك .. حد كان بيحبك
ثم يترك ذراعها بعنف ويتركها ويمشي مبتعدا
قطع
مشهد 41									نهار- داخلي
النيابة – ردهة أمام مكتب وكيل النيابة
يقف رأفت مستندا على الجائط بينما تقف اميرة مغمضة عينيها ومازالت نور تحاول انتهدئها وهي تتابع مدحت الذي يقترب منهم وتتبعه نهال
مدحت :
لسه ما خرجوش
نور :
لسه
مدحت :
انا هحاول اشوف اي حد يفهمني ايه اللي بيحصل
يفتح باب الغرفة ليخرج طارق مكتئبا وخلفه يحى ومعه احد العساكر
ينظر يحى الى مدحت
يحى :
شوفت اللي حصل مدحت باشا
مدحت :
بلاش باشا دي قولنا ياعم يحى
تتنظر له نهال بحنق بينما تهمس اميرة الى نور
اميرة :
داريني بأي شكل
فتنظر لها نور باستغراب ثم تقوم بالوقوف امامها لحجبها عن الرؤية
يحى :
قولهم طب يا ابني ان استحاله اعمل حاجة زي كده .. قولهم انا مين يا مدحت يا ابني
يهز مدحت رأسه بالايجاب بينما يقوم العسكري بسحب يحى مبتعدا  فيقف طارق يتابعه والحسرة على وجهه لا تنتهي
رأفت :
حصل ايه يا طارق
بصوت مخنوق
طارق :
اخد خمستاشر يوم حبس
نور :
وده يعني ايه ؟
يصمت طارق ولا يرد وقد تقلص وجهه وهو يحاول منع نفسه من البكاء بينما ينطق مدحت
مدحت :
يعني ربنا يستر
تجز نهال  على اسنانوهي تنظر اليه بينما هو ينظر الى اميرة التي تنكس عينيها بعيد عنه بينما رأفت يضع ذراعه على كتف طارق ويشد من اذره بينما نور تتابع ما يحدث بعينيها بتركيز واضح ثم تنظر الى ساعتها
نور :
انا في مشوار ضروري لازم اروحه .. هخلصه وارجعلكوا
ثم تتركهم وتمشي مبتعدة
قطع
مشهد 42									نهار- داخلي
مستشفى المجانين – الاستقبال
تقف اميرة وهي معها عدة اكياس فاكهة  وعلبة شيكولاتة امام موظف الاستقبال
نور :
لو سمحت .. كان في عنبر 12 نزيل مش لقيه
الموظف :
الموظف اسمه ايه ؟
نور :
توفيق عبد الحميد
الموظف :
اه .. مجنون عبد الوهاب
غاضبة
نور :
ما تحترم نفسك .. هو مش ليه اسم
الموظف :
انا اسف .. عموما هو تعبان شوية فنقلناه عنبر لوحده
قطع
مشهد 43									نهار- داخلي
مستشفى المجانين – عنبر
تدخل نور الى العنبر النائم فيه رجل يبدو عليه العجز وبجوار السرير نجد  الة العود فتضع نور الاكياس وعلبة الشيكولاتة على طرف السرير وتتجه لتجلس بجوار رأسه
تبدأ تور في محاولة ايقاظه بان تلعب في  ارنبة انفه
نور :
اصحي يا قطتي .. اصحى يا بطة .. لو ما صحتيش هزغزك
يفتح توفيق عينيه وينظر لها
توفيق :
زغزغة لا .. ما عدش في صحة للضحك
نور :
ما انت زي الفل اهو يا بابا .. امال خضتني عليك ايه بس وبعتولي
توفيق :
تعبان والله يا نور .. و وحشاني قوي ما بتجيش ليه زي الاول يا نور
نور :
معلهش انا عارفه اني مقصرة .. بس والله مشغولة قوي
وهي تنهض لتجلب بعض التفاح وتعطيه اياه
نور :
جبتلك التفاح اللي بتحبه
يمسك  توفيق التفاح وينظر اليه
توفيق :
وهو التفاح بقى ليه طعم زي زمان ... كنت باكله من ايد شادية وتقطعهولي بايديها
تنهد نور وتغلق عينيها وتجلس بينما يسرح هو في كلامه
توفيق :
ولا صباح .. كانت بتأكلني العنب بايديها .. منه لله عبد الوهاب
نور :
يا بابا احنا مش قولنا الكلام ده  نبطله .. خلي يجي عليا يوم انفع اطلعك فيه
توفيق :
وابطل اقوله ليه .. كدب  ولا كدب .. ولا انتي هتعملي زيهم .. كل الحانه كان بيسرقها مني .. انا اللي كنت بعملهاله
نور :
يا بابا انت ما شوفتش عبد الوهاب ولا مرة في حياتك
وقد بدأ يغضب ويتشنج
توفيق :
انتي بتقولي ايه .. انتي هتكدبيني زيهم ... انا مش كداب .. انا مش كداب
تحضنه بقوة وتربت عليه ليهدأ
نور :
انا اسفة .. انا اللي كدابة .. معلهش  عشان خاطري اهدا وما تزعلش مني
يهدأ توفيق وينظر الى عينيها  وقد ادمعت عينيه
توفيق :
مصدقاني ؟
تهز نور رأسها بالايجاب
نور :
مصدقاك
توفيق :
وانتي عاملة ايه في التمثيل ؟
نور :
الحمد لله .. اخدت كام دور صغيرين كده .. وداخلة فيلم اخدة فيه دور كبير قوي
توفيق :
اوعي تسبيهم يضحكوا عليكي يا نور .. اوعى تخلي الفن يسرق   عمرك من غير ما يديكي  وتلاقي نفسك في الاخر ولا حاجة زيي .. وتترمي في مستشفى المجانين
بصوت مخنوق
نور :
بموتي .. لو سبت ده يحصل
- وهو يترك حضنها ويعتدل ليمسك العود
توفيق : هسمعك اخر لحن ليا
تهز نور رأسها بالايجاب بينما يبدأ توفيق في عزف لحن في غاية الابداع كأنه يأتي من الجنة فتنظر نور اليه وتدمع بينما هو مندمج في العزف فتنهض وتتركه وتمشي مبتعدة تاركة اللحن خلفها في الافق لتفتح الباب
قطع
مشهد 44									ليل- داخلي
لوكيشن لغرفة نوم
نرى باب يفتح لتدخل نور منه مرتدية روب نوم ونرى عمال الاضاءة يقمون بعملهم بينما مدير التصوير يضبط الكاميرا بينما المخرج يجلس على كرسيه فتتجه له
نور :
انا جاهزة يا استاذ
المخرج :
تمام .. اتفضلي على السرير يا نور
تتجه نور لتجلس على السرير بينما تنظر الى المخرج
مساعد المخرج :
يالا كل واحد واقف في مكانه .. سكوت .. هنصور
المخرج : اكشن
فيقوم الكلاكيت باخذ عنوان المشهد بينما تتنقل نور بعينيها بين كل الموجدين في اللوكيشن في ذهول تام
المخرج :
في ايه يا نور الكاميرا دارت
نور :
هو انا هعمل المشهد ده قصاد كل الموجودين في اللوكيشن
المخرج :
اللي واقفين في اللوكيشن دول مش واقفين يتفرجوا عليكي .. دول بيعملوا شغلهم .. ياريت نركز ونخلص .. الكلاكيت يدخل
يدخل الكلاكيت
الكلاكيت :
مشهد 44 تاني مرة
تقف نور وتخلع الروب لنراه ملقي على الارض
نرى وجوه كل من في اللوكيشن ثابتة ونتنقل بين الوجه والاخر بسرعه حتى نصل الى وجه نور الذي نراه يحاول بصعوبة منع الدموع من ان تجري من عينيها
قطع
مشهد 45								ليل-داخلي
الكباريه – المكتب
يكتب على الشاشة اكتوبر 1988
تجلس اميرة خلف مكتبها تراجع الحسابات بينما يطرق احدهم
اميرة :
ادخل
يفتح طارق الباب ليدخل فتدهش اميرة عند رؤيته
اميرة :
طارق ايه اللي جايبك هنا ؟
طارق :
للدرجة دي مش عايزة تشوفيني
اميرة : ما اقصدش . .. بس ده كباريه وانت مش من مصلحتك تبان هنا
طارق :
لو كنتي رديتي عليا مرة واحدة في الخمس شهور اللي فاتوا ما كنتش جيت
اميرة :
ما بباك اتحكم عليه يا طارق انت اللي قولتلنا سيبوني لوحدي
طارق :
اكيد مش انتي .. اكيد كنت اقصد اللي بيطبب واللي عايز يدي فلوس .. لكن انتي لا يا اميرة .. انتي اكتر واحدة
تقاطعه اميرة
اميرة :
ما تكملش يا طارق .. ما عدش ليه لازمة
طارق :
هو ايه ده
اميرة :
اي كلام .. وكل الكلام ..احنا مش مكتوبلنا نكون مع بعض ابدا ..سواء وانت معاك فلوس او ما معكش
يهم طارق بالحديث فتقاطعه
اميرة :
واوعى تقول عشان خاطري ابويا اتسجن .. ما تبقاش عبيط
طارق :
امال عشان ايه يا اميرة ؟
تتنهد اميرة
اميرة :
عشان حاجات كتير قوي .. قدرها انها تفضل جوانا مستخبية  ...عشان تفضل المعزة  والمحبة اللي بينا صافية ومش متعكرة .. عشان  يوم ما هتطلع يمكن نبطل نحب بعض
طارق :
انا مش فاهم حاجة
يدخل رافت الى المكتب مبتسما
رأفت :
صدقني فيك الخير .. انا كنت جيلك النهارده
طارق :
اديني وفرت عليك المشوار
رأفت :
انا واميرة كنا حابين نعلن خطوبتنا من فترة بس عشان خاطر الظروف كنا مستنين الوقت  المناسب عشانك
ينظر  طارق وقد بدا مصدوما ولكنه يحاول التظاهر بالعكس
طارق :
عشاني ايه بس .. لا طبعا ما فيش حاجة تمنع .. اللي حصل خصل خلاص
رأفت :
ازاي بقى .. احنا ما نقدرش نعمل حاجة وانت ما بتبقاش موجود .. وعشان كده احنا هنعمل حاجة على الضيق قوي في الفيلا الصحاب والعيلة بس .. ها هتيجي
ينظر طارق الى اميرة التي تبدو متوترة فيأخذ طارق نفسا عميق ويبتسم ابتسامة صغيرة
طارق :
الف مبروك يا رأفت .. اكيد هيجي
تغمض اميرة عينيها متألمة بينما يبتسم رأفت ويحضن طارق بحب
قطع
مشهد46								ليل-داخلي
شركة انتاج – غرفة
يجلس كريم يتابع على التلفزيون امامه خبر عن اطلاق اسرائيل لاول قمر صناعي لها والملقب بأفق -1
يدخل طارق الى كريم فيبتسم وينهض ليصافح طارق
كريم :
شيخنا منور
طارق :
شكرا .. كنت جايلك في موضوع كده
يتجه كريم ليخفض الصوت تمام
كريم :
ليك شيكات متأخرة ؟
طارق :
لا .. بس عايز شيكات اكتر
كريم :
احنا متفقين ان الاجر هيغلى لما نجدد العقد
طارق :
ايوة .. بس انت طول الوقت كنت عايزني اسجل خطب اكتر وانا كنت برفض .. انا موافق .. اي عدد انت عايزه .. انا موافق عليه .. وجاهز
يبتسم كريم وهو يمد يده لطارق
كريم :
وانا تحت امرك
يمد طارق يده ليصافح كريم بينما نرى في الخلفيه التلفاز وهو مازال ينقل مراسم اطلاق القمر الصناعي الاسرائيلي افق -1
قطع
مشهد 47 									ليل-داخلي
فيلا رأفت – الهول
نرى  مراسم الخطوبة حيث الكل متجمع نهال تجلس بجوار نور ومدحت يجلس على بعد بينما تقف نادية نصار بجوار فريد هجرس يتابعان اميرة ورأفت وهم يرقصان على صوت عمرو دياب وهو يغني اغنية نعشق القمر بينما نرى طارق يدخل الى الهول ليقف على بعد يتابع الرقص .. بينما سمرة تجلس على كرسي بعيد تتابع الحفل مبتسمة
صوت عمرو :
نعشق القمر لما يجمع الصحاب لما
نرى وجه طارق وهو ينظر الى اميرة بحزن ثم نرة نور وهي مبتسمة بسعادة لهما
صوت عمرو :
نبكى لو يفرقنا نفرح لو نكون لما
نرى وجه نهال وهي تنظر الى طارق
صوت عمرو :
يطلع القمر لينا يلمع ضيه فى عنينا
ثم نرها وقد نظرت الى مدحت الذي جلس يتابعها فتبتسم له ابتسامة رقيقه فيبدو عليه السعادة
صوت عمرو :
يسمع همس اغانينا يفرح لو تبسمنا
نرى رأفت واميرة وهما يرقصان ويغنيان مع الاغنية
صوت عمرو :
بدك طب ما انا بدى يدك دايبه فى يدى مدى الخطا مدى يعدى لشط احلامنا
تنهض نور من جوار نهال
نور :
همه هيقضوها رقص همه  بس ولا ايه .. انا هروح اغير الاغنية
تتجه نور الى الشخص الواقف بجوار الكاسيت فيصمت الكاسيت فيتوقفا اميرة  ورأفت عن الرقص بينما ينهض مدحت ليجلس بجوار نهال بينما تنظر اميرة الى طارق بينما تتجه نادية الى رأفت
مدحت :
وحشاني
نهال :
وانت كمان
يبتسم مدحت وهو يمد كفه ليمسك به كفها في حب واضح بينما تنظر اميرة الى رافت
اميرة :
طارق واقف لوحده انا هروح اجيبه
تتجه اميرة الى طارق بينما تصل نادية  الى رأفت
نادية :
رغم اني لسه  مش موافقه على النسب ده بس مبروك
رأفت :
الملك فريدة ماتت يا ماما .. انسي بقى وخليني ساكت
تنظر له نادية باستغراب  بينما تصل اميرة الى طارق
اميرة :
انا مبسوطة انك جيت
طارق :
كويس اني لسه بقدر اعمل اي حاجة تبسطك
اميرة :
طب تعالى اقعد معانا جوا
طارق :
انا مبسوط هنا
فجأة تنطلق في الافق اغنية لولاكي لعلي حميدة بينما نرى نور وقد تحزمت واخذت في الرقص عليها وهي تشاور للجميع فتشد اميرة طارق ليذهبا سويا وتنهض نهال ومعها مدحت ويتجه رأفت  الى نور ليصل الجميع اليها ويكونوا دائرة حولها ويأخذوا في التصقيف لها بينما هي مندمجة في الرقص على الحان الاغنية
بينما تجلس سمرة تتابعهم ومازالت تلك الابتسامة على  وجهها
قطع
مشهد 48 									ليل-خارجي
مباحث امن الدولة
نرى مبنى مباحث امن الدولة من الخارج
قطع
مشهد 49 (الفينالة ) 								ليل-داخلي
مباحث امن الدولة –  مكتب سليم عثمان
نرى سليم عثمان جالس خلف مكتبه  و قد مد قدميه امامه على المكتب واخذ يشعل في ولاعة معه ويطفئها  بينما يجلس امامه حسين يعقوب وهو يمد ه له بملف
حسين يعقوب :
ودول اسامي بكل الناس اللي في الخلية والملف التاني اسامي بكل الناس اللي بنتعامل معاهم وبنمولهم في اي جهة
سليم :
وكل الفلوس والشيكات بأسمه
حسين :
كل حاجة بأسمه واي حد كان بيجي من روسيا .. كان هو اللي بيقابله .. وفي صور كمان ليه
سليم :
مذهل يا حسين ... مأمن نفسك تأمين عسكري .. امشي انت دلوقتي
ينهض حسين
حسين  :
انا تحت امرك في اي وقت يا سليم باشا
يخرج حسين بينما يعتدل سليم في مجلسه وهو مازال يطلق شعلة الولاعة وهو يفتح الملف المتصدر عليه صورة رأفت
نهاية الشعلة السادسة