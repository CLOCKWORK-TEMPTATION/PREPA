نيران صديقة
تأليف                                                        إخراج
محمد امين راضي                                                    خالد مرعي
الشعلة التاسعة
زي الزمان
1990
}بسم الله الرحمن الرحيم {
مشهد 1 									ليل-داخلي
مستشفى امراض عقلية – ممر
يكتب على الشاشة يونيو 2009
يمشي كل من نور و اميرة وطارق و مدحت ورافت على  كرسيه صامتين بينما يرن هاتف نور المحمول فترد عليه
نور :
الو .. ايوة .. مين معايا ...عايز ايه يا سي لؤي
قطع
مشهد 2									ليل-داخلي
مديرية  الامن – مكتب لؤي عثمان
يجلس لؤي خلف مكتبه يتحدث في هاتفه المحمول
لؤي:
انا محتاج اقبلك  ضروري ... محتاج مساعدتك ...  ايوة مش مجبرة .. بس افتكري انك في مقام امي
قطع
مشهد 3 									ليل-داخلي
مستشفى امراض عقلية – ممر
تصيح نور وهي تتوقف عن السير بينما الاخرين مكملين
نور :
امك مين يا ابو امك
ينظر لها الجميع باستنكار لعلو صوتها فتخفض صوتها
نور :
امك مين ياله .. ده انا لما اتجوزت ابوك .. كنت حليوة كده .. وشنبك خاطط
تستمع اليه ثم تتنهد
نور :
خلاص خلاص ..هعيط انا كده .. شوف هنتقابل فين
تستمع اليه ثم تغلق السكة وتمد الخطى لتصل الى اميرة
نور :
انا هروح اقابل الواد اللي اسمه لؤي .. وهجيلكوا على الفيلا
اميرة :
ماشي
تعطي نور ظهرها لاميرة وتمشي فتستوقفها اميرة
اميرة :
نور
تلتفت لها نور
اميرة :
ما تنسيش تفكري مين لازم يسامحك
قطع
مشهد 4 									ليل-داخلي
مستشفى امراض عقلية – غرفة نادية
ترقد نادية نصار على فراشها  مغمضة عينيها وقد اصبحت عجوز للغاية وذهب جمالها وبدا عليها الوهن الشديد بينما يقف في الحلفية كل من اميرة ومدحت وطارق ويجلس رافت على كرسيه المتحرك بجوار فراش نادية ويمد يده ليمسك يدها
رأفت :
ازيك يا ماما
تفتح نادية عينيها في وهن لتجد رأفت فيمتعض وجهها العجوز وتشد يدها من كفه وتدير وجهها الجهة الاخرى
يصمت رأفت لحظة ليأخذ فيها نفسه
رأفت :
انا عارف ان اللي جاي اطلبه منك صعب ومستحيل كمان .. بس انا جاي ورجائي انك زي اي ام .. مهما عمل ابنها ومهما قسى عليها .. قلبها ما بيقدرش غير انه يسامحه .. انا عارف اني عملت فيكي كتير .. كتير قوي كمان
نادية :
انت جاي ليه ... احنا الاتنين موتنا من زمان ..  والميتين لا بيطلبوا الرحمة ولا بيدوها
رأفت :
لا احنا ما متناش يا ماما .. طول ما نفس خارج مننا يبقى لسه ما ممتناش ... ونبقى لسه قدرين نرحم ونسامح ونغفر
نادية :
بطل تمثيل...انت كدا بانا ولا فارقة معاك في حاجة .. الراجل امبارح جه وقالي انك هتيجي تعيطلي .. عشان اسامحك.. والا هيفضحك  ... وكلامه طلع صح ..
يقترب الثلاثة من الفراش في ترقب
رأفت :
مين الراجل اللي  بتتكلمي عليه ده
نادية :
واحد جه يزورني ويطمن عليا
اميرة :
شكله ايه يعني الواحد ده
تغمض نادية عينيها وتهمس
نادية :
انا ما بفتكرش اشكال ..وخد مراتك والباقين دول وسبوني في حالي .. وامشي يا ابني .. كمل حياتك زي ما كنت عايشها
رأفت :
ولو حلفتلك برحمة بابا .. اني كنت  عايز اجي من بدري .. قبل اي حاجة
نادية :
انا مش عايزك تحلف .. انت من يوم ما ابتديت تحلف وانت بقيت كداب .. عايزاك تقولي زي زمان ... صدقيني
يصمت رافت ثواني كأنه يتذكر تلك الكلمة ثم يهمس
رأفت :
صدقيني
تهز نادية رأسها
نادية :
عايزني اسامحك
يهز رأفت راسه بالايجاب
نادية :
ما تسبنيش اموت هنا
قطع
مشهد 5									ليل-خارجي
سيارة لؤي
تجلس نور بجوار لؤي الذي يجلس خلف المقود وتبدو عليه الحيرة
لؤي :
انا هتجنن ولازم تقدري حالتي .. انا  اعرف ان ابويا ما كنش ملاك ... بس ابويا ودمه في رقبتي .. وما ينفعش اسيبه .. وكنت متخيل اني لما هقدر اوصلكوا .. الموضوع هيتحل .. الموضوع اتكلكع زيادة .. انتي بتقولي كلام ونهال بتقول كلام
نور :
انت روحت لنهال
يهز لؤي رأسه بالايجاب
نور :
طب انت عايز مني ايه دلوقتي
لؤي :
حسين يعقوب
نور :
ماله ده  كمان .. ده لا عمري اتجوزته ولا حتى بينزلي من زور
لؤي :
بس انتي الوحيدة اللي تقدري توصليله ... وانا محتاج اوصله .. لو كنتي فعلا في يوم من الايام بتحبي بابا .. ساعديني
تتنهد نور وهي تتناول هاتفها المحمول وتتصل باحد الارقام وتبتسم ابتسامتها العريضة
نور  :
سيادة الوزير .. انا مين .. اخص عليك يا سنسن .. عايز تقولي انك مسحت رقمي ... طب لو تليفونك مسح رقمي .. ودنك مسحت صوتي ؟..  طب ما انت حلو اهو .. ايوة نور توفيق
تضحك ضحكتها المعتادة
نور :
كنت عايزاك في خدمة ... تعرف دور نشر كويسة .. اصلي عايزة انشر مذكراتي .. ايوة بالظبط كده زي سونيا سليم .. ومكانك محفوظ
تنصت له بجدية
نور :
عايزة اقابلك .. شوف انت تحب فين ... في البيت .. الايام تفوت على الواحد تغيره ياما تغيره .. الا انت طول عمرك هتفضل تموت في الدرا .. لابكره ايه حلاوتها في حموتها .. الليلة
تغلق نور الهاتف وتنظر الى لؤي
نور :
يكش يتمر
قطع
مشهد 6 									ليل-داخلي
مستشفى امراض عقلية –  الاستقبال
يجلس رافت يوقع بعض الاورق بينما تقف اميرة امامه محتدة
اميرة :
هو عشان انت ترتاح اتقرف  انا
رأفت :
هو انتي هتشليها على كتفك .. ما هتبقى في ممرضة ليل نهار معاها
اميرة :
امك ما بطقنيش يا رافت .. ومش بعد العمر ده كله هعاشر حمة
رافت : حمة ايه يا اميرة .. هي فيها حيل تتكلم
اميرة :
انا وانت اهو اول ما هتحط رجليها في الفيلا هتبقى زي الرهوان وهتخلص القديم والجديد
رأفت :
وهو انتي بتغلبي .. ما انتي يتفتلك بلاد
يقترب مدحت وطارق منهما
طارق :
يالا عشان ما نضيعش وقت ... احنا لسه قدمنا اربعة
اميرة :
انا عرفت مين هيسامحني ... سمرة
قطع
مشهد 7 									ليل-داخلي
فيلا رأفت    –   غرفة امجد
يفتح امجد الباب ليجد والدته امامه  تدفع نادية على كرسي متحرك فينظر الى نادية باستغراب مستجمع ملامحها
اميرة :
انت قافل على نفسك ليه من جوا
امجد :
طول عمري بقفل على نفسي من جوا مش فاهم ايه اللي جد عشان تسألي
ثم ينظر الى نادية ويشير لها
امجد :
دي تيتة نادية دي ولا اختها
نادية :
انا تيتة نادية يا ابني
امجد :
امال اللي كنا بنزور قبرها دي مين ؟
تدفع اميرة نادية الى داخل الغرفة وتدور بعينيها بسرعه لتبحث عن اي شيء مريب ثم تسند نادية لترقدها على الفراش
اميرة :
جدتك هتقعد معاك في اوضتك النهارده وهتخلي بالك منها لغاية ما نرجع من بره
يتنهد امجد
امجد :
انتي مش شايفة ان في اقل من اربع ايام .. كتير اني اعرف ان ليا اخت .. وان كمان تيتة تطلع عايشة وما حدش فيكوا عايز يفهمني حاجة
تنظر اميرة الى عينيه الثابتتان
اميرة :
بعدين هنقعد وهفهمك كل حاجة
ثم تتركه وتخرج فيبتسم بجانب فمه وهو ينظر الى الباب
امجد :
مش محتاج
ثم يلتفت الى نادية
امجد :
عايزة حاجة يا تيتة قبل ما انتخ انا ؟
تهز نادية راسها بالنفي فيخرج الكتاب من تحت الفراش ويتجه ليجلس ويبدأ في القراءة
قطع
مشهد 8									نهار-داخلي
شقة نور –  غرفة النوم
يكتب على الشاشة يونيو 1990
ترقد نور على الفراش وقد  بدا  واضحا انها تعافت من جروح ما على وجهها ولكن  يبدو عليها الاحباط الشديد وهي تتحدث في الهاتف
نور :
لا اله الا الله يا اخي .. مش عايزة اتنيل اخرج سيبني في حالي بقى .. لا يا سيدي ولا تجيلي .. مش عايزة  اشوف حد
قطع
مشهد 9								نهار-داخلي
شركة انتاج –  مكتب
يجلس كريم يتحدث في الهاتف
كريم :
نور بصراحة بقى وبعيد عن الصحوبية ... اللي انتي بتعمليه ده تهريج .. وبتضيعي من ايدك فرصة مش بسهولة هتجيلك تاني .. دي بطولة وفيلم مكتوبلك مخصوص .. وانا مش فاهم انتي  مالك .. فيكي ايه .. احكي
قطع
مشهد 10									نهار-داخلي
شقة نور –  غرفة النوم
تتحدث نور في الهاتف بحدة
نور :
اديك قولتها .. مش فاهم .. ومش هتفهم .. ومش عايزة احكييااخي سيبني في حالي .. تتحرق الافلام على اللي عايزها على
اللي بيعملها .. سيبني في حالي
تغلق نور السماعة بعنف وتستند برأسها على ظهر الفراش وهي تأخذ نفسا عميقا  بينما يرن جرس الباب فتتنهد بتبرم وهي تنظر الى باب الغرفة
قطع
مشهد 11									نهار-داخلي
شقة نور –  الصالة
تفتح نور باب الشقة لتجد سليم عثمان يقف امامها فتقوم بسرعه بقفل باب الشقة ولكنه يعوق  ذلك ويزيح الباب ويدخل ويغلقه خلفه بهدوء  وهو ممسكا بلفافة بلاستيك
فتتحدث نور بصوت منخفض يحمل نبرة انكسار واضحة رغم محاولتها اخفاء ذلك
نور :
لو ما خرجتش بره .. هلم عليك الدنيا
يبتسم سليم بثقة وهو يتجه ليجلس على  كنبة الانتريه بهدء ويضع ساق على ساق  في ثقة واضحة
سليم :
ده انتي ما بتحرميش بقى .. ولا اتبسطي وعايزة تكرريها
نور :
اوعى تفتكر اللي حصل ده هيعدى على خير .. ما تخلقش ...
يقاطعها سليم
سليم :
اتلهي واسكتي .. واعرفي انه اتخلق .. وقاعد قدامك .. واسمه سليم عثمان .. انا قولت عليكي ذاكية ومش هتحتاجي اللي بنعمله مع الباقيين .. لكن اتخدعت فيكي .. وطلعتي بني ادمة غبية
نور :
انت  قواد  وسخ ما يشرفنيش انك تكون في بيتي اطلع بره
سليم :
لا .. ده اللي انا جاي اكلمك فيه .. لا انتي مومس ... ولا انا قواد .. احنا ما بنعملش ده علشان مصلحة شخصية ولا علشان فلوس .. احنا بنعمل ده عشان خاطر البلد
نور :
وحياة امك .. بلد ايه  دي اللي تبقى مصلحتها في اوض النوم
سليم :
مصر
قطع
مشهد 12									نهار-داخلي
الكبارية –  المكتب
يجلس رأفت خلف المكتب وقد فقد جزء كبير من  وزنه بدا نحيفا متجهما شاردا بينما يدخل عليه  عماد وهو يحمل حقيبة بها علب كشري
عماد :
انته تفضل كده على طول .. ضاغب بوز .. لا انا ما بحبش النكد ولا ليا فيه .. هتفضل كده مش هجيلك تاني
رأفت :
في ايه في الدنيا ما يخليش الواحد يتنكد .. شاورلي عليه بس وانا هفتحلك بقي بضحكة من الودن للودن دي
وهو يتجه ليجلس بجانبه
عماد :
في كتيغ صدقني .. صحبة حلوة .. واحدة حلوة .. اكلة حلوة .. زي اللي انا جايبها دي
ويهم ليفتح الكيس ويخرج علب الكشري
رأفت :
كشري ؟؟ .. دي الاكلة الحلوة
عماد :
ماله الكشغي.. خمس مكونات وبيلكم .. ده انت غغيب قوي يا اخي .. امال شيوعي ايه .. همه مش الشيوعين دول بيحبوا الفقغا ؟
ساخرا
رافت :
الشيوعين بقى ... ده غير ان خلاص لا عاد في شيوعين ولا عاد في شيوعية
عماد :
طب كل كل
رافت :
ما بحبوش بجد يا عماد .. اعفيني انا
يبدأ عماد فى الاكل
عماد :
انت الخسغان ... قولي .. عاغف ديونك بقت كام .. ده انا ولا اللي متجوزك
يحرج رأفت
رأفت :
اول ما هبيع الكباريه .. هسددلك كل الديون ... معلهش انا عارف اني متقل  عليك
يضحك عماد بقوة
عماد :
طب بذمتك بتدخل عليك كل مغة ولا لا
محتدا
رأفت :
يا اخي بطل اسلوبك المستفز ده .. وراعي شعوري
عماد :
طيب معلهش حقك عليا ..  انا عايز اقولك كلمتين .. الفلوس اللي هتطلعلك من الكباغيه .. على فلوس جوازي .. نعمل بيها مشغوع .. لان بدماغك دي .. انت هتبعتغ القغشين .. وهتعيش عوالة عليا
رأفت :
وده مشروع ايه  ده يا سيادة رجل الاعمال
عماد :
نادي فيديو
قطع
مشهد 13									نهار-داخلي
شقة نور –  الصالة
تقف نور تنظر الى سليم باحتقار
نور :
الكلام ده تضحك بيه على بت مراهقة .. عيلة ساذجة لا لفت ولا راحت ولا جت ممكن تصدق فعلا ان في مصلحة للبلد تيجي من الطريقة بتاعتك دي .. لكن لا .. ده انا  ابرمك وافردك واجيبك و واوديك .. وما تعرفش ان انا اللي بعمل كل ده .. واللي حصل ده  بالدراع بالقوة وانا روحت ولا جيت واحدة ست .. فما تتخمش في نفسك قوي
سليم :
تمام .. انتي مش عايزة تيجي بالطريق السهل
يخرج من  اللفافة البلاستيك شريط فيديو
سليم :
عندك فيديو ؟
تهز نور راسها بالنفسي
سليم :
طيب .. ده يا ستي شريط متصور فيه اللي حصل .. صوت وصورة .. فيه منه نسخ كتير .. نسخة لابوكي في مستشفى المجانين .. وكام نسخة للشلة بتاعتك .. ونسخة للعاشق الولهان كريم ... وكام نسخة تتسرب في الوسط الفني .. وكام نسخة تتسرب لنوادي الفيديو .. ويا عيني عليكي يا نور يا توفيق .. وعلى سمعتك الي اتدمرت .. ومستقبلك المبهر .. اللي كان قدامك وراح
يبدو على نور الرعب وهي تنظر الى شريط الفيديو ثم تتحرك ببطئ كالموتى لتجلس بجوار سليم على بعد  منه على الكنبة وقد اصبح صوتها مخنوق وعيونها بدأت في البكاء الصامت
نور :
ليه ؟ .. انا اذيتك في ايه عشان تأذيني الاذية دي .. لو على اللي عملتوا ع السلم في مليون طريقة ترد بيها حق وكرامتك .. وانت ردتها اساسا .. لكن ليه كل ده
سليم :
اديكي قولتي لو ع الحق والكرامة انا ردتهم .. وانا بعرف افصل كويس .. انا بتكلم دلوقتي في شغل
نور :
اشمعنى انا ؟
سليم :
لسببين .. الاول .. ان الراجل اللي عايزينه تحت السيطرة واقع في غرامك من اول نظرة .. التاني ان انتي  النجمة اللي جاية يعني في كتير قوي هيقعوا في غرامك زيه .. فمحتاجينك .. انا بتكلم معاكي بمنتهى الوضوح والمباشرة اللي عمري ما اتكلمت بيهم مع حد .. بس عشان انتي مش اي حد
يضرب جرس الباب فتنظر له نور برعب بينما ينهض
سليم  :
معاكي لغاية ماتش مصر وهولندا تفكري ... لو خلص الماتش وما جاليش تليفون منك ..  انتي عارفة الباقي
يتجه الى الباب ليفتحه فيجد نهال واقفة فتبتسم لرؤيته
نهال :
ازيك عامل ايه ؟ كنت متأكدة ان انت اللي اخدها منا
يبتسم دون ان يرد ثم يلتفت الى نور
سليم :
ابقي ادي لنهال شريط
يخرج لتدخل نهال وتقف امام نور
نهال :
شريط ايه ؟
قطع
مشهد 14									نهار-داخلي
الكبارية –  المكتب
ينظر رأفت لعماد بغضب
رأفت :
وهشتغل كمان ع التاكسي
عماد :
اه ... زبون الليل في نادي الفيديو دماغك ما تمشهوش.. انت تعغف سنتيا غوزغوك ؟... شوفت ايه لاميتاب بتشان ؟.. تعغف ابغاهيم عفيفي ؟ حافظ اسامي افلام نادية الجندي.. لا....  زبون الليل بيجي يسال على الناس دي ويدوغ على افلامهم اكون انا قاعدلهم .. لكن زبون الصبح ..مثقفين بقى وشباب جامعات من اللي بيسألوا  على افلام محمد خان ويوسف شاهين  ويقولك الفيلم ده توزيع شغكة ايه عشان بتفغق معاه والناس دي عيش معاهم انت .. ونبدل ع التاكس
رأفت :
على اخرة الزمن هشتغل سواق تاكسي وهفتح محل شرايط فيديو
يترك عماد الكشري
عماد :
انت مش هتشتغل عند حد .. انت هتشتغل بمالك .. ده غيغ لا مؤاخذة في الكلمة عندك شغلانة تانية تعغف تشتغلها ؟؟ الكباغيه اهو بقاله سبع شهوغ ما عغفتش تعمل بيه حاجة وعلى فكغة بقى انت شيوعي تايوان .. ولا تعغف حاجة عن البلوغيتاغيا
يضحك رافت بقوة
رأفت :
طب اختار كلمة ما فهاش ره كتير .. ضحكتني الله يخرب بيتك وماليش نفس
يبتسم عماد
عماد :
اثبتلي اني غلطان .. واحنا فيها كل كشغي
رأفت :
يا عماد ما بحبوش
عماد :
والمسيح الحي لا انت اكل
ينظر له رافت بصمت فيرتبك عماد لثواني ثم يتدارك امره
عماد :
وغبنا يا اخي لا انت اكل
يبتسم رأفت ابتسامة رقيقة
رأفت :
عشان خاطر المسيح يا سيدي هاكل
يتناول رأفت معلقة ويأكل من طبق الكشري ويمضغ الطعام
عماد :
وقولي انك موافق ع المشغوع
رأفت سيبني افكر شوية
عماد :
ما فيش تفكيرغ .. اخغك يوم الماتش .. هنقغا الفاتحة
يضحك رأفت مرة اخرى فيبتسم عماد ويتناول الطبق الاخر
عماد :
الا قولي هي نوغ توفيق .. صاحبتك ؟
قطع
مشهد 15									نهار-داخلي
شقة نور –  الصالة
تحتضن نهال نور التي انهارت في وصلة بكاء بينما تربت نهال عليها بحنو
نهال :
ما هو مش طبيعي برضه يا نور انك تعيطي العياط الهيستيري ده .. وترجعي تقوليلي ما فيش حاجة
نور :
ما فيش حاجة .. بجد مافيش حاجة
نهال :
طب والحبسة اللي انتي حبساها لنفسك دي مش هتخرجي منها بقى
تعتدل نور وتمسح دموعها
نور :
مسيري هخرج
تفتح نهال حقيبتها وتخرج سيناريو  وتناوله لنور
نهال :
انا خلصت السيناريو .. اقري بقى وقوليلي رايك
تمسك نور السيناريو المكتوب عليه المغتصبة فتسري رجفة في جسدها وتنظر الى نهال برعب بينما تبتسم لها نهال
نهال :
مستنية رايك
نور :
انا شايفاكي بقيتي كويسة ... واضح ان الدكتور اللي كنتي بتروحيله بيجيب نتيجة
نهال :
لا
نور :
رجعتي تشربي تاني ولا ايه ؟
نهال :
لا .. بس بلاش نتكلم في الموضوع ده عشان يعني مش اي حد بيقتنع بيه
نور :
لا انا عايزة اعرف .. يمكن عندك حاجة تريحني .. عملتي ايه بجد
نهال :
عملت زار
نور :
زار ؟
قطع
مشهد 16									نهار-داخلي
شقة اميرة –  الصالة
تتجه اميرة لتفتح باب الشقة وهي تمسك عمود طعام في يدها فتخرج سمرة من  غرفتها ناظرة الى اميرة
سمرة :
استني هنا يا اختي .. ايه اللي انتي اخداه في ايدك ده ؟
اميرة :
اكل لرأفت يا امة
سمرة :
ليه وانا خلفته ونسيته عشان اصرف عليه ؟
اميرة :
ما هو ياما صرف هو
سمرة :
كنا وكان .. وكان يا زمان
اميرة :
اسيب الاكل يعني
سمرة :
لا بس دي اخر مرة .. وخدي الكلمتين دول بقى حطيهم حلقة في ودانك شوفيلك حل فى عيشتك انتي بقالك سبع شهور ما دخلكيش شلن ..وشغلانة الكودية دي مش زي الشغلانة القديمة .. دي شغلانة رزقها على القد ولولا اللي بقلبه من نهال كان زمانا شحتنا ... اقفي مع نفسك كده يا بنت بطني وشوفي انتي هتعملي ايه .. وقدامك طارق .. اه مش مليونير .. بس مقرش وهو عايزك ومستنيكي
اميرة :
حاضر يا امة ... هلعب دور الواطية زي ما قال الكتاب .. عشان اريحك .. ممكن انزل بقى
سمرة :
مع السلامة يا حبة عيني
تخرج اميرة وتعلق الباب خلفها فتجري سمرة لتحمل المقعد وتضعه اسفل السندرة وتفتحها لتخرج الكتاب الجلدي وتمسح كعوبه من الدم وتجه لتجلس وتفتح لتقرأه
قطع
مشهد 17									نهار-داخلي
شقة نور –  الصالة
تبتسم نور بالرغم عنها وهي تنظر الى نهال
نور :
انا مش مصدقة ... لو انا اللي كنت روحت لكودية زار .. كان زمانك بتديني درس في التعليم اللي راح على الفاضي
نهال :
مااعرفش بقى .. انا كل اللي اعرفه اني بستريح
نور :
ما فرقش كتير عن المخدرات
نهال :
نور .. بلاش نحكم على بعض عشان خاطري عشان ما فيش حد فينا خالي من العيوب
تتنهد نور
نور  :
عنك حق .. خصوصا انا .. انا اسفة
وهي تنهض
نهال :
رأفت ظروفه بقت صعبة قوي .. وحالته النفسية زي الزفت .. فانا جاتلي فكرة ان كلنا نتجمع عنده يوم الماتش .. يعني نحسسه بايام زمان .. هنستناكي
قطع
مشهد 18									نهار-داخلي
كافتريا
تجلس اميرة ومعها طارق بينما في الخلفية يخرج من سماعات المكان صوت عمر دياب يغني اغنية زي الزمان
صوت عمرو دياب :
زي الزمان مالكي شامان وفي ثانية بتبيعي اللي كان .. لا هنشغل بهواكي وادوب ولا اقول مقدر ولا مكتوب
فتشير اميرة الى الجرسون فيأتي لها
اميرة :
ممكن تغير الاغنية دي
الجرسون :
اكيد تحت امرك يا افندم
طارق :
انا شايف ان امك عنها حق .. وانا بصراحة زهقت يا اميرة ... والاهم انك اخدتي القرار مستنية ايه بقى
اميرة :
عارف يا طارق انا بعد ما هسيب رافت .. ايه اللي هيحصل .. انا وانت هنقطع علاقتنا بيه للابد .. واكيد في ظل ظروفه وفي حالته .. الكل هيتعاطف معاه .. يعني هنقطع مع الباقيين .. ودي مش حاجة بالسهل كده
تبدأ اغنية كوكب تاني لمدحت صالح
صوت مدحت صالح :
رفضك يا زماني يا اواني يا مكاني انا عايز  اعيش في كوكب تاني .. فيه عالم تاني .. فيه لسه اماني .. فيه الانسان .. لسه انسان .. عايش من تاني
تبدو اميرة مغتاظة بشدة
اميرة :
قوم مشيني من هنا.. وما تجبنيش هنا تاني
طارق :
اهدي يا اميرة .. كده كده احنا هنمشي عندي ميعاد مع مدحت ..  وبصي يا بنت الحلال احنا لازم نحط النقط فوق الحروف .. انا هستنى اخر رد ليكي يوم الماتش .. لو ما خدتيش قرار .. هفهم اننا مش لبعض
قطع
مشهد 19									نهار-داخلي
مستشفى السجن
يرقد يحى على فراش راقد في غيبوبة ويجلس بجواره طارق
طارق :
كل مرة حالته بتبقى اسؤ من اللي قبليها
مدحت :
ان شاء الله ربنا يقومه بالسلامة ...
طارق :
بس انا برضه مش فاهم لغاية دلوقتي .. واحد في سن ابويا ده .. هيعادي مين جوا الحبس عشان يتضرب بالشكل الوحشي ده
يتنهد مدحت
مدحت :
ربك وحده اللي عالم اللي بتداريه النفوس وابواب السجون
قطع
مشهد 20									نهار-داخلي
مباحث الاداب – مكتب مدحت
يجلس طارق يشرب الشاي بينما يدخن مدحت سيجارة وهو ينظر اليه
مدحت :
قضية ابو رأفت دي محيرة المباحث جدا .. الخدامين بيقولوا ان فريد هو اللي مشاهم .. والباب كان مفتوح من غير ما يتكسر |.. يعني فريد عارف اللي دخل .. منين بقى لما ضربك كان لابس ماسك
يرتبك طارق بشدة
طارق :
يمكن لبسه لما انا جيت
مدحت :
ما انا قولتلهم كده برضه .. بس قالولي كده يبقى كان عارف ان طارق جاي
طارق :
انت بتشك فيا
مدحت :
انت اهبل ياله ؟... انا بدردش معاك
طارق :
طب كنت عايزني في ايه بقى
مدحت :
انت تعرف انك متراقب
يصدم  طارق وتجحظ عيناه
طارق :
متراقب
يهز  مدحت راسه بالايجاب
مدحت :
طبعا من يوم الحادثة .. ده غير انك باقيت داعية ودول لازم يبقى العين عليهم
يزداد ارتباك  طارق بشدة
مدحت :
بتقابل اميرة كتير قوي انت اليومين دول .. دي بتقابلك اكتر ما بتقابل رافت
يترك طارق كوب الشاي
طارق :
انت عايز ايه يا مدحت .. في ايه
مدحت :
انا مش عايز حاجة .. سرك في بير ... احنا بس عندنا استفسار صغير كده
- يخرج مدحت ورقة من ملف امامه ويقرأ منها
مدحت :
يوم 23 ابريل اللي فات .. في اربع ملتحين قابلوك في المسجد ودار بينكوا حوار طويل ... الاربعة دول على علاقة بالجماعة الاسلامية .. كانوا عايزين ايه منك ؟
طارق :
انت اداب ولا امن دوله يا  مدحت
مدحت : كلنا بنساعد بعض
يأخذ طارق نفسا عميقا
طارق :
بشكل او بأخر كانوا عايزين يضموني للجماعة
مدحت :
وانت كان رايك ايه
طارق :
اكيد رفضت
مدحت :
جينا بقى لمربط الفرس .. احنا  بقى مش عايزنك ترفض
طارق :
انتوا مين
مدحت :
تقدر تقول كده .. مصر
طارق :
انا مش فاهم حاجة
مدحت :
انت عارف زي ما انت عارف ان المتطرفين والجماعات الاسلامية همه اقوى خطر بتواجهه الدولة دلوقتي .. وتقدر تقول ان احنا خدنا قرار اننا نضرب في المنبع .. ومحتاجين  مساعدة ... طبعا همه حطوك تحت عينهم من يوم ما بدات شرايطك تبقى شبههم ... و اللي ينكر  انك في فترة صغيرة قدرت تعمل شعبية يبقى اعمى ..  همه عايزينك عشان يستفادوا منك .. واحنا عايزين عيون لينا جوا
مصدوم
طارق :
مرشد ؟
مدحت :
للخير .. مش المساعدة في الخير دعوة برضه ؟
طارق :
بس ده خطر ... انت عارف انا لو اتكشفت ممكن يعملوا فيا ايه ؟
مدحت  :
واحنا روحنا فين ؟
يصمت طارق
مدحت :
دي خدمة .. هتاخد قصادها خدمات كتير ... على الاقل هيبقى ليك ضهر
بستمر صمت طارق
مدحت :
هترد عليا امتى
طارق :
سيبني افكر  ... الموضوع مش بسيط ... انت بتطلب مني طلب هيغير شكل حياتي .. على الاقل اعرف لو رفضت  اعرف ايه اللي هيحصل
مدحت :
ولا حاجة بس خد بالك بقى من كل خطوة في حياتك عشان حكاية المراقبة دي .. يعني طول ما انت واميرة ما اتجوزتوش خفف مقابلاتك ليها .. انت شيخ برضه ... وحاول تشوفلك منتج تاني لدروسك يكون ما بيغسلش اموال ... وحاول بقى تلاقي رد مقنع لحكاية الماسك دي
يبدو على طارق الاضطراب  بينما تدخل نهال
نهال :
مساء الخير ...
يرفع طارق نظره الى نهال بينما يبتسم مدحت
مدحت :
مساء النور
طارق :
ازيك يا نهال
نهال :
زي ما انا عورة .. وسبب كل الشرور والفتن اللي في الارض
ينظر لها طارق باستغراب
نهال :
ايه يا شيخنا مش ده كلامك عن الستات في شرايطك
ينهض طارق ليستعد للرحيل
طارق:
انا همشي بقى
نهال :
بتتفرج على الكورة ولا هي كمان بقت حرام
طارق :
بطلي تريقة يا نهال
نهال :
طب احنا هنتلم عند رافت يوم  ماتش مصر وهولندا .. مستنينك
يهز طارق راسه بالايجاب
مدحت :
هستنى ردك يومها
قطع
مشهد 21									نهار-داخلي
الكبارية –  المكتب
تقف اميرة امام رافت محتدة
اميرة :
طب ما كنت اتصلت قولتلي يا اخي انك  اكلت بدل ما كنت ادب المشوار ع الفاضي
رافت :
اديكي جيتي شوفتيني يا اميرة .. ايه المشكلة يعني
اميرة :
لا ما فيش مشكلة .. هو انت حاسس بمشكلة .. انت حاطط ايدك في الميا الباردة ومش حاسس بحاجة .. تقدر تقولي يا رافت احنا هنتجوز امتى ؟.. ولما هنتجوز هتصرف عليا منين ؟
رافت :
اديكي شايفة الظروف يا اميرة .. ومسيرهم هيقبضوا على اللي قتل ابويا
اميرة :
موت يا حمار ... ده غير انهم لما يقبضوا عليه .. الفلوس هتتصادر برضه
رافت :
انتي عايزة ايه ؟
اميرة :
عايزة تشوفلك حل .. ولو هتفضل كده حاطط ايدك زي الولاية .. يبقى زي ما دخلنا بالمعروف .. نخرج
يقاطعها رافت
رافت :
لا يا اميرة ارجوكي ما تكمليش ... انا في مشروع معروض عليا بدرسه كويس وكله هيبقى خير .. بس ارجوكي ما تكرريش اللي كنت هتقوليه ده
تتنهد اميرة
اميرة :
لما نشوف .. انا ماشية امي بقت بتتكلم على الخروج والدخول كتير
قطع
مشهد 22									نهار-داخلي
مباحث الاداب – مكتب مدحت
تتنهد نهال وهي تنظر الى مدحت
نهال :
انت السيرة دي ما بتزهقش منها .. ما انا قولتلك لما اكون مستعدة هقولك
مدحت :
مستعدة لايه...هو انتي رايحة تحربي . انا بكلمك في جوزنا .. احنا بقالنا فوق الاربع سنين مخطوبين .. وقبليهم 3 سنين مرتبطين .. ومش شايف اي حجة بقى المرة دي .. صحتك زي الفل .. الهواجس اختفت ... كاتبة فيلم هيتنفذ .. في ايه بقى
نهال :
حاضر يا مدحت هنتجوز
مدحت :
امتى
نهال :
انت بتزن ليه ؟ في ايه متسربع على ايه
مدحت :
حركة التنقلات في اخر يوليو.. وتقدري تقولي اني نجحت في اختبارت امن الدولة ... هتنقل يا نهال وعايز .. ولازم اتنقل واحنا متجوزين .. ومحتاج منك رد .. امتى
نهال:
هبلغك بالميعاد يوم الماتش .. استريحت
يطرق على الباب عسكري ليدخل الى الغرفة
مدحت :
خير ؟
العسكري :
في واحدة بره .. اسمها سمرة .. عايزة تقابل سيادتك يا افندم
يرتبك مدحت بينما تدهش نهال
نهال :
سمرة .. ودي ايه اللي جايبها هنا
مدحت :
هنعرف .. داخلها
يخرج  العسكري لتدخل سمرة مبتسمة
سمرة :
العواف
يشير لها  مدحت بان تجلس فتجلس
مدحت :
خير يا سمرة
وهي تنظر الى نهال
سمرة :
كنت عايزاك في موضوع خاص كده
تنهض نهال
نهال :
انا همشي بقى .. اميرة فين يا طنط ...
سمرة :
عند الموكوس .. روحلها
تمشي نهال تجاه الباب فيحدثها مدحت
مدحت :
هستنى قرارك يوم الماتش
تخرج نهال فتبتسم سمرة
سمرة :
ايه هتستنى تقولك هتتجوزوا امتى ؟
مدحت : بطلي استعراض ...اول مرة بس كانت بتخض .. دلوقتي لا .. عايزة ايه يا سمرة
سمرة :
عايزة.. عايزة .. بصراحة الحالة ضنك .. وعايزة فلوس
مدحت :
وده قصاد ايه ؟
سمرة :
قصاد ان ردها اللي مستنيه يوم الماتش  .. ما يجيش بانكوا تسيبوا بعض خالص  .. تخيل معايا كده .. لما تعرف انك ما بتخلفش .. وانك بتتعالج .. هيبقى رد فعلها ايه
...
مدحت
: قديمة الكارت ده سومتي عليه يوم ما طلعتك من قضية الدعارة
سمرة :
عندك حق ... يبقى نلعب  على واحد جديد .. يا ترى هيكون رد فعلها ايه .. لما تعرف ان سر شعبطتك فيها انك عشان مراقبها زي ضلها عرفت انها بتروح لدكتور نسا .. وانك جبته وقررته.. وعرفت انها ما  بتخلفش هي كمان .. ومن هنا عرفت انها ليقالك وعلى مقاسك
ينهض مدحت  غاضبا ويهجم على سمرة
مدحت :
انا ممكن اقتلك وادفنك مطرح ما انتي قعدة
سمرة :
لو في اي حتة تانية غير المديرية ما استبعدهاش .. ولاجل كده جتلك هنا .. ده غير ما تخافش عليا .. في امانة لو ما رجعتش اخدتها من اللي شايلهالي .. هتتبعت بكره لكل شي ان كان
يتركها مدحت وينظر لها بغضب
مدحت :
انتي بتلعبي لعبة مش قدها يا سمرة
سمرة :
الايام بينا تورينا قدها ولا مش قدها .. ثم تنهض ... يالا  فكر ورد عليا يوم الماتش زيك زيهم  ..
ثم تتجه لتخرج وعند الباب تستدير
سمرة :
وعشان تعرف اني  ست جدعة .. ابقى اسال الشيخ طارق .. عن حسين يعقوب
تخرج سمرة من المكتب ليلقي مدحت نفسه على اقرب كرسي ويضرب بقوة على سطح المكتب لدرجة انه يشرخ الزجاج
قطع
مشهد 23									فوتو مونتاج
مكتب الكباريه – غرفة اميرة – صالة نور-
صالة طارق – غرفة نهال – مكتب مدحت
يجلس رافت يشاهد التلفاز شاردا وقد اخذت المذيعة تعلن عن نقل مبارة الاتحاد السوفيتي  و رومانيا لتدخل في الخلفية الموسيقى المشهورة لمباريات الكورة  التي ستستمر في خلفية المشاهدالقادمة
ترقد  اميرة على فراشها وهي تنظر الى السقف سارحة والموسيقى في الخلفية
نرى كارتونة فيديو على الارض ملقية بينما نور  تمسك  شريط الفيديو وتضعه في الفيديو وتشغل الجهاز دون ان نرى ما على الشاشة فتغلقه سريعا ويبدو عليها الامتعاض والموسيقى مازالت في الخلفية
نرى طارق يجلس سارحا وهو ممسكا بكتاب فقه في يده  بينما الموسيقى في الخلفية
نرى نهال تقف في شباك غرفتها تنظر الى مرمى البصر بسرحان والموسيقى في الخلفية
نرى  مدحت يجلس خلف مكتبه وهو يمرر اصابعه بين شروخ الزجاج بينما تتوقف موسيقى المباريات الشهيرة وتنطلق صفارة حكم
قطع
مشهد 24									نهار-داخلي
شقة طارق – الصالة
يجلس طارق امام رافت الذي يبدو عليه الحيرة
رأفت :
مافيش حل دلوقتي ممكن يحافظ على اميرة .. غير اني اعرف مين سرق ابويا
طارق :
مدحت قالي انهم لسه بيحققوا .. واكيد هيوصلوا لحاجة
رافت :
وانت .. لسه مش قادر تفتكر  اي حاجة ممكن تدل عليه ؟
يهز طارق راسه بالنفي بينما يرن جرس الهاتف  فيتجه طارق  ليرفع سماعة الهاتف ويرد
طارق :
السلام عليكم .. ايوة يا مدحت  ازيك يارب تكون بخير
قطع
مشهد 25									نهار-داخلي
مباحث الاداب – مكتب مدحت
يتحدث  مدحت في الهاتف
مدحت :
انا كويس الحمد لله .. كان عندي ليك .. سؤال  لا ياعم احنا لسه على ميعادنا ... انت تعرف ايه عن حسين يعقوب ؟
قطع
مشهد 26									نهار-داخلي
شقة طارق – الصالة
ينظر طارق بحذر الى رافت ويبدو عليه التوتر
طارق :
مافيش ما كنش بيجمعنا غير الشغل وما كناش بنتقابل كتير هي مرة او مرتين .. هو في حاجة ولا ايه
قطع
مشهد 27									نهار-داخلي
مباحث الاداب – مكتب مدحت
يتحدث  مدحت في الهاتف
مدحت :
لا ابدا ... ده حد بس قالي ابقى اسالك عليه .. المهم يالا اشوفك على خير
يغلق مدحت السماعة وينظر الى شخص واقف امامه
مدحت :
بلغ الادارة هناك يشوفوا فين اراضي حسين يعقوب ده
الشخص :
تمام يا افندم
مدحت :
رميتوا للي اسمه كريم ده معلومة المراقبة
الشخص :
حصل
مدحت :
ابقى تابعني باي جديد
الشخص :
هو في جديد فعلا يا افندم .. يحي ابو طارق  بدء يفوق
هامسا
مدحت :
ان شاء الله هيبقى معانا قبل ما يفوق
قطع
مشهد 28									نهار-داخلي
شقة طارق – الصالة – امام باب الشقة
يتنهد  رافت وهو ينظر الى طارق
رافت :
انا مش فاضلي كده الا امل  واحد .. اني الاقي الكتاب
طارق :
كتاب ايه ؟
رافت :
كتاب الدم  .. انت نسي ولا ايه ؟
طارق :
يااااه يا رافت انت ايه اللي فاكرك بالكتاب ده ده عدى سنين وسنين من يوم ما قولت انه اتسرق
رافت :
انا ما نستهوش .. الدنيا بس اللي لاهتني وافتكرته عشان محتاجه
طارق :
انت لسه برضه مصدق .. يا ابني كلامك عن الكتاب ده لو حقيقي كان زمانا بنبتز كل يوم .. فوق يا رافت .. افيش حاجة سحر .. ده كفر
يرن جرس الباب فينهض طارق  ليفتح فينهض معه  رافت
رأفت :
انا ماشي .. ياريت لو افتكرت حاجة تبقى قولي
طارق :
استنى يا رافت
يخرج  طارق من جيبه بعض النقود ويعطيها لرأفت  بينما جرس الباب يرن
يبدو عليه الصدق الحقيقي فيما يقوله
طارق :
جزء من الفلوس اللي ياما استلفتها منك
ينظر له رأفت بنظرات جامدة كالتمثال وقد تجمدت يده على الاموال
طارق :
ارجوك ما تعملش تكليف يا رافت احنا اكتر من الاخوات
ثم يتركه ويفتح الباب بينما رافت مازال ثابتا كالتمثال ينظر الى النقود في يده بينما نجد كريم على الباب ليدخل
كريم :
السلام عليكم يا شيخنا
طارق :
وعليكم السلام يا كريم ؟.. خير ده ناقص ساعتين تلاتة ع التسجيل
يتركهم رافت ليخرج ويغلق الباب خلفه
كريم :
ايه حكاية المراقبة اللي  سمعت عنها النهارده  دي
يصمت طارق ولا يرد ويرمي نفسه على اقرب كرسي ليشرد بينما يكمل كريم
كريم :
لو الكلام ده حقيقي تشوفلك صرفة ... يا نفض اللي بينا وكل واحد يروح لحال سبيله .. من غير اذى
قطع
مشهد 29									نهار-داخلي
سلالم عمارة طارق
ينزل رافت على سلالم العمارة وهو ينظر بحزن عميق الى النقود ويبدو ان هناك رعشة ما تسري في اوصاله فلا يستطيع الوقوف فيجلس على سلالم العمارة ويغلق عينيه  لتنسال من تحت جفونه دموع قليلة يمسحها بانامله
قطع
مشهد 30									نهار-داخلي
عيادة  - غرفة كشف
تجلس نهال امام الطبيب الذي اخذ يقرا في تحاليل امامه وينظر لها ويهز راسه بالنفي
نهال :
زي ما انا
الطبيب :
للاسف
نهال :
يعني ما فيش امل في يوم من الايام اخلف يا دكتور ؟
الطبيب :
الامل وبكره في ايد ربنا مش في ايدنا .. انا عمري ما شوفتك متأزمة كده من يوم ما جتيلي من سنين .. ايه اللي جد
نهال :
انا لسه مش متازمة ومش فارق عايا لان الحاجات دي بتاعت ربنا .. لكن اللي جد اني هتجوز ... ومش عارفة اقوله ولا لا .. لو مافيش امل خالص اقوله .. لكن لو في امل اصبر بدل احساس العجز والنقص اللي هكون عايشة فيه
الطبيب :
يبقى اصبري .. ما حدش عارف بكره العلم شايل ايه
نهال :
طب وده مش حرام اني اخبي عليه حاجة زي كده
الطبيب :
لا يا نهال ده مش دوري .. اسالي شيخ
تتنهد نهال
نهال :
عندك حق
قطع
مشهد 31									نهار-داخلي
شقة نور –  الصالة
تمشي نور في الصالة ايابا وذهابا كالنمرة الهائجة بينما يرن  الهاتف
نور :
الو .. ايوة يا اميرة خير .. شريط ايه ؟
قطع
مشهد 32									نهار-داخلي
شقة اميرة –  الصالة
تقف اميرة تتحدث في الهاتف
اميرة :
ما اعرفش انا ما عنديش فيديو .. واحد جابه وقال ده يخصك .. في اي نور مالك ؟
قطع
مشهد 33									نهار-داخلي
شقة نور –  الصالة
تجلس نور وهي مرتبكة وتتحدث بسرعة
نور :
ارجوكي يا اميرة .. اوعي حد يشوف الشريط ده ؟ و انا هجيلك حالا
تغلق نور الخط ثم تتصل برقم بسرعة
نور :
احنا مش في بينا مهلة ؟ ليه عملت كده ؟
قطع
مشهد34								نهار-داخلي
مباحث امن الدولة –  مكتب سليم عثمان
يتحدث سليم وهو يضحك بقوة
سليم :
ده فاضي .. بمسي عليكي .. عايز اعرف رد فعلك
ثم يعود ليضحك
قطع
مشهد 35									نهار-داخلي
شقة نور –  الصالة
تغلق نور السماعة ثم تبصق عليها
نور :
على اليوم اللي عرفتك فيه
ثم تعود لترفع السماعة وتتصل
نور :
الو .. كريم عندك يا ابني ؟.. بيسجل فين .. طيب
تغلق السماعة وتفكر قليلا ثم تنهض
قطع
مشهد 36									نهار-داخلي
شقة اميرة –  الصالة
تخرج اميرة من غرفتها وقد ارتدت حجاب  لتنظر سمرة اليها باستغراب
سمرة :
وده من امتى ؟
اميرة :
راحة احضر درس دين .. ده غير ان احتمال البسه من هنا وطالع
سمرة :
يبقى العطى رسي على  الشيخ
اميرة : بلاش الاسلوب الرخيص ده ما تحسسنيش بالوطو اكتر ما انا حاسة بيه
يرن الهاتف فتتناوله سمرة
سمرة :
الو .. ايوة يا رافت
تشير لها اميرة بانها نائمة  وهي تتجه الى الباب لتخرج
قطع
مشهد 37									نهار-خارجي
كشك امام عمارة اميرة
يقف رافت يتحدث في الهاتف وهو مخنوق  بينما صاحب المحل يدير اغنية  زي الزمان تخرج من الكاسيت
رافت :
نايمة دلوقتي .. هي تعبانة ولا ايه .. طيب لما تصحى قوللها اني عديت عليها
يغلق الخط ويعطي صاحب الكشك النقود ويستدير ليرى اميرة تخرج من باب العمارة فيصدم بشدة وينظر لها وهي تبتعد بينما  صوت عمرو دياب يخرج من الكاسيت
صوت عمرو دياب :
واياكي تفتكري ان انتي  ضحكتي على قلبي الولهان ضحكتي على قلبك انتي وبعتي حبك للنسيان
قطع
مشهد 38									نهار-داخلي
مباحث الاداب – مكتب مدحت
يتحدث  في هاتفه الارضي
مدحت :
جامع .. جامع ايه ده ؟ اه .. طيب
ينهض مدحت ليتناول الجاكت
قطع
مشهد 39								نهار-داخلي
المسجد
تجلس نهال على الارض مع السيدات وقد  وضعت على راسها ايشرب بينما تدخل نور وقد وضعت على راسها ايشارب وتبحث بعينيها عن كريم فلا تجده فتلمح نهال فتتجه ناحيتها وتجلس بجوارها
نور :
انتي بتحضري دروس طارق
تهم نهال ان تتحدث ولكنها تلمح اميرة تدخل فتبتسم ابتسامة خفيفة
نهال :
واميرة كمان بتحضر
تراهما اميرة فيبدو عليها الارتباك ولنها ما تلبث ان تتجه اليهم  وتجلس بجوارهما دون ان يتحدثن تماما  بينما يدخل في ذات اللحظة معا رأفت ومدحت ليجدا الثلاثة معا  فيبدو عليهما عدم الفهم ثم يذهبا الى ليجلسا وسط الرجال
يدخل طارق وكريم معا ليتجه طارق الى المنبر بينما يقف كريم يتابعه ولكنه يلمح نور فيستغرب بشدة
يقف طارق على المنبر وينظر لهم باستغراب شديد  ثم يأخذ نفسا عميقا
طارق :
السلام عليكم ورحمة الله وبركاته ... اللهم صل على نور الأنوار
وسر الأسرار … وترياق الأغيار … ومفتاح باب اليسار … سيدنا محمد المختار … عدد نعم الله وأفضاله.. أحبتي في الله.... هل حيرك يوماً السؤال عن الإنسان: هل هو مسيّر أم مخيّر؟هل بررت يوماً إصرارك على ذنب: بأن الله خلقك هكذا، وقدر عليك ذلك؟  قال الله تعالى ردا على هذه الشبهة :{بَلَى قَدْ جَاءَتْكَ آَيَاتِي فَكَذَّبْتَ بِهَا وَاسْتَكْبَرْتَ وَكُنْتَ مِنَ الْكَافِرِينَ} [الزمر: 59].. فالله يرسل إلى جميع الخلق رسائل هداية وبيان، ولا تمر بعمر الإنسان لحظة لا تخلو من إشارة؛ لكن الناس يتفاوتون في الفهم….فلا تزعم أن سبيل الهدى لم يمهد لك قطّ؛ بل جاءتك الآيات والنذر، وبُين لك طريق الهدى؛ فكنت بحيث لو أردت أن تؤمن أمكنك أن تؤمن، ولكن أعرضت عنها، وعاندتها وتكبرت
يختفي صوت طارق تدريجا بينما نرى الخمسة سارحين تماما وتدخل في الخلفية صوت محمود بكر وهو يعلق على مبارة مصر وهولندا في كأس العالم 90
قطع
مشهد 40									ليل-داخلي
الكبارية –  المكتب
يدخل رأفت على عماد  الجالس وحده في الغرفة وهو يحمل شنطة بها علب كشري يخرجها رأفت فينظر لها عماد بفرح ثم ينهض ويحتضن رأفت بينما صوت محمود بكر  يعلق على المبارة في الخلفية
قطع
مشهد 41									ليل-داخلي
شقة مدحت  – الصالة
يجلس مدحت على  الكنبة ينظر الى نهال التي وقفت تقلب في اوراق النتيجة حتى وصلت الى شهر اغسطس فاشارت  الى احد الايام فتنفجر السعادة على وجه  بينما محمود بكر يعلق على احداث المبارة في الخلفية
قطع
مشهد 42									ليل-داخلي
شقة اميرة  – الصالة
يعطي مدحت حقيبة الى سمرة فتأخذها منه وتحضنها بقوة بينما محمود بكر يعلق في الخلفية على المبارة
قطع
مشهد 43									ليل-داخلي
مباحث الاداب – مكتب مدحت
يقف مدحت امام طارق يسلم عليه بحرارة بينما لا يبدو على طارق السعادة بينما محمود بكر يعلق في الخلفية على المبارة
قطع
مشهد 44									ليل-داخلي
كافتريا
تجلس  اميرة ومعها طارق بينما تقوم اميرة بخلع دبلة رأفت  من يدها بينما محمود بكر يعلق في الخلفية على المبارة
قطع
مشهد 45									ليل-داخلي
مطعم
تجلس نور مع القنصل العراقي في المطعم بينما يقف على بعد  سليم يتابعها ومحمود بكر يعلق في الخلفية على المبارة
قطع
مشهد 46									ليل-داخلي
السندرة
نرى الكتاب ينقط بعض نقط لدم من كعبه بينما يصرخ محمود بكر بان مجدي عبد الغني يسدد ضربة لجزاء
قطع
مشهد 47(  الفينالة ) 								نهار-داخلي
المسجد
يقطع النور فيصمت طارق بينما تسري همهمات في المسجد حتى يقوم كريم باطلاق لهب  ولاعة ويلتفت لفتح كشاف النور ليسري ضوء خافت في المسجد وليقف طارق وقد صمت ينظر الى جمهور الدرس وخصوصا الخمس اصدقاء وقد صمتوا تماما وبدا عليهم الوجوم بينما ينطلق صوت محمود بكر في الخلفية يعلن احراز الهدف وان عدالة السماء حلقت فوق استاد باليرمو
نهاية الشعلة التاسعة