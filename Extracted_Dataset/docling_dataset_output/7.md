# نيران صديقة
**تأليف**: إخراج
**المسلسل**: الشعلة السابعة
**السنة**: 1989

}بسم الله الرحمن الرحيم {

---


## مشهد 4

**الوقت**: ليل | **المكان**: داخلي - 

شقة مدحت     –  الصالة

يجلس مدحت يشاهد الشخص الاليكتروني على الشاشة

**الصوت**:

كفارة يا جدعان ... على فكرة ولا ليا دخل  الليلة اللي قضتوها في الحبس .. واضح ان في حد غيري بيعلمكوا الادب


---

## مشهد 5

**الوقت**: ليل | **المكان**: داخلي - 

فيلا رأفت    –  الهول

يجلس رأفت على كرسيه وبجواره اميرة يتابعا شاشة التلفاز

**الصوت**:

المهم عشان ما اطولش عليكوا .. هنبدأ الحساب ..انا مقسم حياتكوا لتلات اجزاء .. اللي عملتوه في التمانينات .. واللي زفتوه في التسعينات .. واللي خربتوه في الالفيةالجديدة


---

## مشهد 6

**الوقت**: ليل | **المكان**: داخلي - 

شقة نور     –  الصالة

تجلس نور تتابع شاشة التلفاز

**الصوت**:

قدمكوا الليلة وبكره .. لو ما نفذتوش اللي هطلبوا منكوا .. في ملزمة محترمة بأول جزء .. هتكون  عند كل جرايد البلد


---

## مشهد 7

**الوقت**: ليل | **المكان**: داخلي - 

شقة طارق     –  الصالة

يجلس طارق يتابع ما يخرج من الاسطوانة

**الصوت**:

والمطلوب .. كل واحد فيكوا يدور على اكتر واحد اذاه في حياته ويطلب منه السماح . ولو سامحكوا .. يبقى انقذتوا نفسكوا من اول فضيحة


---
مشهد 8 									فوتو مونتاج
هول  فيلا رأفت – صالة شقة طارق - صالة شقة نور – صاله شقة مدحت
يشرد الخمس اصدقاء وقد جلسا كل منهم في مكانه ساكن كالتمثال لا يتحرك  يفكرون بينما تجمعهم الصورة معا

---

## مشهد 9

**الوقت**: ليل | **المكان**: داخلي - 

فيلا رأفت    –  غرفة امجد

يمشي امجد في غرفته وهو يضع  هاتفه المحمول على اذنه منتظر رد

**امجد**:

hey >> how  are you?  Great >>>I am fine look انا عارف ان ليك علاقات في كل حتة وكده .. كنت عايز منك خدمة . مش في مشرحة رسمية للطب الشرعي ؟ ايوة هي دي .. عايز منها حاجة

ينصت امجد لما يقوله زميله

**امجد**:

في حاجة المفروض كنت اعملها بس نسيت .. عايز الحق قبل فوات الاوان .. بليز انا محتاجك تساعدني ضروري


---

## مشهد 10

**الوقت**: ليل | **المكان**: داخلي - 

مكتب

يجلس لؤي عثمان وامامه احد الضباط بينما يدخل عسكري مصطحب نهال معه فينهض الضابط

**الضابط**:

هسيبك وارجعلك بعد شوية يا لؤي باشا

يهز لؤي راسه بالايجاب بينما تجلس نهال امامه ويغادر الضابط الغرفة

**نهال**:

لقيت الخزنة ؟

يهز لؤي  راسه بالايجاب

**لؤي**:

ولقيت اللي جواها .. الورق والصور

**نهال**:

في حاجة لقيتها تديني او تثبت حاجة ضدي ؟

**لؤي**:

لا بس نور

**نهال**:

مالها نور .. قالتلك ان انا واميرة اللي قتلناه ؟

**لؤي**:

قالت لو حد من الشلة بتاعتكوا اللي  قتله .. هيبقى يا انتي يا اميرة

متنهدة

**نهال**:

يا حسين يعقوب .. نفس الاسطوانة اللي بترددها من ساعه ما بابك مات

**لؤي**:

لو عندك كلام غير كده .. اثبتي

تأخذ نهال نفسا عميقا

**نهال**:

اديني سيجارة

يخرج لؤي علبة سجائره ويشعل لها سيجارة ويناولها اياها

**نهال**:

طالما انت شايل تار  سليم عثمان على كتفك قوي كده .. صبرت كل  ده  ليه ؟

**لؤي**:

بعيد ان انتي المفروض كنتي موتي .. وبعيد عن ان ما كنش معايا اي معلومة مفيدة .. ميم ممكن يفكر يقرب من اي اسم من اسامي الخامسة الباقيين ؟

تأخذ نهال نفسا عميقا من السيجارة

**نهال**:

وايه اللي اتغير .. اوعى تفتكر ان اللي حصل ده هيضعف حد فيهم .. هيطلعوا منها زي الشعرة من العجين .. مش اول مرة دول صحابي وانا عارفاهم

**لؤي**:

بس ملهين .. بيحاولوا يلموا الفضيحة ويداروا عليها ودي نقطة الضعف اللي مش محتاج اكتر منها

تنظر نهال الى عينه وتطفئ السيجارة

**نهال**:

ولو كانت نهاية الحدوتة عند حسين يعقوب .. ده  هتجبله نقطة ضعف منين دلوقتي ؟ ولا  هتوصله فين .. في الوزارة ..  ولا في لجنة السياسات .. ولا مجلس الشعب .. ولا هتروح تحط الكلبشات في ايده  وهو بياخد عشاه مع جمال مبارك

لا يرد لؤي

**نهال**:

انا ما قتلتش بابك يا لؤي .. وما اعرفش اميرة ليه يد في موته ولا لا .. بس بأي حال من الاحوال حسين يعقوب ليه يد في موته .. لما تقدر توصل لحسين يعقوب .. هتستريح

ثم تنهض

**نهال**:

رجعني الحبس بعد اذنك


---

## مشهد 11

**الوقت**: ليل | **المكان**: داخلي - 

فيلا رأفت    –  غرفة اميرة

تقف اميرة امام المرأة تعدل من زينتها بينما يدخل رأفت على كرسيه المتحرك

**رأفت**:

رايحة فين يا اميرة ؟

ينظر لها باستغراب

**اميرة**:

وده من امتى ؟

بحدة

**رأفت**:

اميرة

**اميرة**:

رايحة لنهال

**رافت**:

وده ليه دلوقتي ؟

**اميرة**:

هنفذ طلب الاخ هروح وهطلب من اكتر حد اذيته في حياتي .. السماح

**رأفت**:

انتي هتمشي ورا كلام الجنان ده ؟

**اميرة**:

ما عنديش غيره امشي وراه .. احنا اضعف منه  لا عارفين هو مين ولا بيعمل كده ليه ؟ ولا حدود اللي عارفه ايه .. فلازم امشي وراه للاخر

يصمت رافت قليلا ثم تتجه اميرة لتخرج وهي تتحدث

**اميرة**:

قلب في دماغك وشوف مين اكتر حد اذيته غيري طبعا .. وروحله خليه يسامحك

يتنهد رأفت تنهيدة عميقة

**رأفت**:

مش محتاجة تقليب .. نهال


---

## مشهد 12

**الوقت**: ليل | **المكان**: داخلي - 

مكتب

يجلس في الغرفة كل من  رأفت واميرة ونور ومحدت وطارق صامتين تماما  بينما يطرق احدهم على الباب ليفتح احد  الضباط ويدخل نهال الى المكتب ثم ينظر الى مدحت فيشير له مدحت بعينه متفهما ويغلق خلفه الباب

تقف نهال تنظر لهم جميعا باستغراب

**نهال**:

خير ؟


---

## مشهد 13

**الوقت**: ليل | **المكان**: خارجي - 

سيارة امجد

يجلس امجد وراء المقود ينظر الى شخص يقف بجوار النافذة اليسرى ويتناول من امجد رزمة نقود

**الشاب**:

مش ناوي تفهمني برضه في ايه ؟

**امجد**:

لأ

**الشاب**:

انت اتجننت خلاص .. لسعت .. تدفع كل ده عشان طلب زي ده

**امجد**:

الراجل بتاعك اللي مستغل .. المهم بليز ما تتاخرش عليا

**الشاب**:

اوكيه

يتركه ويبتعد فيغلق امجد زجاج السيارة ويشغل التكيف ويلتقط الكتاب الجلدي من على يمينه ويبدأ في القراءة


---

## مشهد 14

**الوقت**: ليل | **المكان**: داخلي - 

عيادة طبيب نفسي

يكتب على الشاشة مارس 1989

ينظر الطبيب الى نهال التي ترقد على شيزلونج امامه ويبدو عليها عدم الراحة

**الطبيب**:

على فكرة مش لازم تفضلي كده .. ممكن تقومي تقعدي .. تتحركي .. اعمل اللي انتي عايزاه .. المهم تكوني مرتاحة

تنهض نهال  وتبدا في  المشي في الغرفة وهو يتابعها

**الطبيب**:

وكل الحاجات اللي بتفكري فيها .. بتتحقق

**نهال**:

مش كلها .. بس كتير قوي منها . كتير بشكل مرعب

**الطبيب**:

وامتى حسيتي بالموضوع ده

**نهال**:

وانا مراهقة .. كنت بدات الاحظ وكنت هتجنن خصوصا لما بابا مات .. لاني كنت قولت لماما قبلها بيومين انه هيموت .. ولما حصل اتشائمت مني قوي .. فبطلت اقول لحد . بس كنت هتجنن .. كنت بحاول انام طول النهار عشان ابطل افكر .. ولما ما نفعش النوم

تصمت نهال وهي تنظر الى عينه فيبتسم بهدوء

**الطبيب**:

كان الحل اللي قدامك المخدرات

تهز نهال راسها وتجلس على الشيزلونج مرة اخرى ولكن دون استلقاء

**نهال**:

وارتحت معاها من كل ده .. لحد يوم  الحادثة .. وحصل الاتفاق اللي قولتلك عليه بيني وبين الدكتور .. ومن ساعتها وانا رجعت للعذاب تاني

يكتب الطبيب شيء ما في ورقة امامه ويطبقها

**الطبيب**:

اللي مكتوب في الورقة

**نهال**:

ما اعرفش

**الطبيب**:

توقعي

تصمت نهال قليلا ثم تنطق بيأس

**نهال**:

مااعرفش

الطبيب

: ده اللي انا عايزك تفهميه يا نهال .. اللي بيحصل معاكي ده مش اكتر من صدفة .. تكرار حدوثها مالوش الا معنى واحد بس .. ان خيالك واسع .. وده اللي احنا لازم نشتغل عليه .. فكرتي تكتبي قبل كده يا نهال ؟ ... فكرتي تطلعي الطاقة اللي في دماغك في شكل رواية او قصة

**نهال**:

انا صحفية والمفروض اني بنقد فن .. لكن عمري .. ما

يقاطعها الطبيب

**الطبيب**:

هي دي روشتتي يا نهال .. عايز اقرا اول رواية ليكي


---

## مشهد 15

**الوقت**: ليل | **المكان**: داخلي - 

مكتب فريد هجرس

يتحدث فريد في هاتفه الارضي

**فريد**:

وده حصل امتى .. وده ليه علاقة بموضوع الدرا الصفرا .. ولا في حد وازز عليا ؟

ينصت فريد الى محادثه

**فريد**:

وانت رايك ايه ؟... بس انا استحاله الحق ابيع كل اصول الشركات

ينصت فريد الى محادثه

**فريد**:

بس انا كده هسيب الجمل بما حمل .. هتصرف وارجعلك .. يالا سلام

يغلق فريد الخط ويتصل بشخص اخر

**فريد**:

ايوة يا نادية ... حضري نفسك هتسافري اروبا في اسرع وقت


---
مشهد 16									ليل- داخلي
الكباريه  – الصالة
يقف حسين يتابع الراقصات وهن يتدربن على اغنية طبلي لمحمد فؤاد الصادرة من كاسيت موضوع بالقرب منه
صوت محمد فؤاد :
مهلك على مهلك .. مهلك ياما قلبي ندهلك بحلم ونفسي ازور اهلك.. من غير بس هيستاهلك .. الرحمة يا سيد الملاح .. طبلي طبل على طبله .. خليك حنين طبطله
يدخل رأفت ويضغط على الكاسيت ليوقف الاغنية ويشير الى الراقصات
رأفت :
كملوا بعدين
يخرجن الراقصات بينما يستدير رافت  لينظر الى حسين
رأفت :
مستحلي عيشة الكباريهات انت
حسين : في ايه يا رافت ؟ مالك
رافت :
في ايه انت اللي مالك .. احنا ما عدناش بنعمل اي حاجة فى حياتنا .. غير الكباريه
حسين :
يا رأفت امن الدولة مفتح عنيه قوي اليومين دول علينا .. ده غير ان اللي بيحصل في الاتحاد .. موقف الحركة في كل العالم كله .. هنشتغل احنا
رأفت :
طب بما ان الحركة واقفة  في العالم كله .. الشيكات اللي بتطلع كل اول شهر دي .. بتطلع ليه ؟ .. بيتعمل بيها ايه
حسين :
في ناس لازم نضمن ولائهم .. لحد ما وقت الجد يجي
ينفخ رأفت بحنق وهو ينظر الى حسين
رأفت :
اميرة جوا ؟
حسين :
لا  ما جتش النهارده
رأفت :
ده تهريج بقى ... هو اه كباريه .. بس شغل برضه
يدخل احد العاملين ليتجه الى حسين
العامل :
تليفون عشانك يا استاذ حسين
حسين :
مين ؟
العامل :
ما قالش
رأفت :
اتفضل يا مستر اكس .. روح رد
يمشي حسين مبتعدا بينما يتابعه رافت
رأفت :
شكلك  هتطلع في اخر الفيلم رئيس العصابة يا حسين يا يعقوب

---
مشهد 17									ليل- داخلي
شقة اميرة   – الصالة
تقف اميرة تنظر الى سمرة باستغراب وقد اخذت سمرة ترتب الصاله وتفرغها من الاثاث  وقد  تم وضع مدخنة ضخمة في منتصف الصالة
اميرة :
كودية زار يا امة ؟.. انتي بتهرجي ؟
سمرة :
مالها كودية الزار .. ولا هو لا كده عاجب ولا كده عاجب
اميرة :
كده ايه وكده ايه يا امة.. هو لو ما كنش البطال يبقى الغلط
سمرة :
والله يا بنت بطني انا لا دكتورة عندها عيانين .. ولا ابلة  بتدي دروس ... ده اللي بعرف اعمله
اميرة :
بس انا ماشوفتكيش بتدقي زار قبل كده
وهي تتجه لتجلس على الارض لتستريح
سمرة :
وحياتك ما زار بس وهفتح مندل وهفك اعمال .. وهقرا الفنجان ما بقاش سمرة لو ما كنتش هكسب من الشغلانة دي قد اللي كنت بكسبه م التسريح عشر مرات
اميرة :
يا امة  ليه كل ده ... احنا ما عدنش محتاجين فلوس .. انا بشتغل وكلها شهور وهتجوز رأفت .. ليه بقى البهدلة دي
سمرة :
عشان انا ما اتعودتش حد يصرف عليا .. وما تتكليش قوي على الفلاح .. مش دايملك
تنظر لها اميرة باستغراب
اميرة :
تقصدي ايه يا امة
تصمت سمرة قليلا وفجأة يرن الهاتف
سمرة :
ما اقصودش .. روحي ردي ع التليفون
تذهب اميرة الى الهاتف لترد عليه  وقد بدا عليها القلق
اميرة :
الو .. ايوة يا رافت

---

## مشهد 18

**الوقت**: ليل | **المكان**: داخلي - 

مكتب فريد هجرس

يتحدث فريد في الهاتف

**فريد**:

اللي بقولك عليه تسمعه يا حسين .. من بكره الصبح ما وركش حاجة غير انك تكون تحت امري .. ولو سال عليك قوله انك اخدت اجازة .. ولا لا روح اطلبها دلوقتي


---
مشهد 19									ليل- داخلي
الكباريه  – المكتب
يقف رأفت يتحدث في الهاتف
رأفت :
في ايه يا اميرة ؟.. روحي اساليها هي ما تسالنيش انا .. هو انا اللي قولتلك اني مش دايملك ولا هي ؟
يطرق حسين على الباب ويفتحه ليدخل
رأفت :
ده غير انك ماسكة في الكلمة قوي ليه كده ؟

---
مشهد 20									ليل- داخلي
شقة اميرة   – الصالة
تقف اميرة تتحدث في  الهاتف
اميرة :
خلاص يا رافت . انا اسفة .. خد بالك من نفسك بس .. وانا هاجي بكره
تغلق اميرة الخط وتستدير لتنظر الى امها  ثم تتجه اليها وتقف امامها
اميرة :
المرة دي غير اي مرة يا امه .. الكام مرة اللي قولتلي على حاجات هتحصل وحصلت وما سالتيش عرفت ازاي .. ما فرقش معايا ... لكن المرة دي .. لو كنتي مخبية عني حاجة ... انا مش هسامحك طول عمري

---
مشهد21								ليل-داخلي
شركة انتاج – غرفة
يجلس كريم يستمع الى صزت عمرو دياب الخارج من الكاسيت مغنيا اغنية حبينا
صوت عمرو دياب :
حبينا يا بوي حبينا ومش بادينا حبينا يا ابوي و وقعنا
تدخل نور لتغني مع الاغنية
نور :
ولا حدش سمى علينا ولا حدش سمى علينا
يغلق كريم الكاسيت وينظر الى نور التي بدات تبدو اكثر رونقا وترتدي ملابس اكثر شياكة
نور : قطتي بتحب على نفسها
كريم :
نور بلاش تريقة على مشاعري .. عادي جدا انك ما تحسهاش بس بلاش تتريقي عليها
يبدو على نور الاحراج
نور :
انا ما قصدش يا كريم .. انا بس مش متخيلة انك لسه .. ده عدا اكتر من سنتين
كريم :
عبيط بقى .. اعمل ايه
نور :
كريم ما تبقاش رخم وتقلب الليلة غم
كريم :
ولا غم ولا نيلة اقعدي خليني اقولك اللي انا عايزك فيه
تجلس نور وتنظر الى كريم باستفسار
كريم :
الراجل بتاعنا خلاص .. قرر ينتج
بفرحة
نور :
بتتكلم جد
كريم :
ومش هينتج لاي حد ... بعد ما شافك في الفيلم الاخير .. تقدري تقولي مبروك لنفسك انتي بطلة الفيلم الجاي
تنهض نور كالمجنونة من الفرحة وتنهض كريم لتحضنه
نور :
انت اكتر واحد بحبه في الدنيا يا كريم .. اكتر واحد والله
يغلق كريم عينيه ويتنهد وهو في حضنها فتتركه
نور :
وده هيحصل امتى
كريم :
عايزين ورق حلو انا كلمت وحيد حامد و  محمود ابو زيد و بشير الديك  وهنشوف
نور :
وانا في حد في دماغي كده .. ياالا انا هسيبك دلوقتي  ونتكلم بكره يا قطتي يا قمر انت يا وش السعد
يبتسم كريم ويتابعها وهي تخرج ثم يجلس متنهدا ويمد يده ليشغل الكاسيت مرة اخرى ليخرج صوت عمرو دياب مغنيا

---
مشهد22								ليل-خارجي
شارع  امام شركة انتاج – سيارة سليم عثمان
يجلس سليم عثمان في سيارته امام مدخل العمارة بينما تخرج نور من العمارة وتنظر الى سيارته قليلا ثم تتجه الى السيارة وتدور حولها لتفتح الباب وسط دهشة سليم البسيطة وتعلق الباب خلفها
نور :
انت ايه حكايتك  بقى .. يوم افتتاح الفيلم في ريفولي قعدت مركز معايا .. قولت سيبك منه يمكن من اللي بيحبوا البحلقة .. لكن من ساعتها ما اروحش في حتة الا لما القيك فيها ؟.. لا  الموضوع مش موضوع بحلقة
يبتسم سليم ابتسامة خفيفة
سليم :
وفرتي عليا كتير ... تحبي تتعشي ؟
تنظر له نور بدهاء
نور :
هتعشيني فين ؟
سليم :
هو انتي اللي هتدفعي
نور :
تؤ
وهو يدير سيارته
سليم :
يبقى ما تسأليش
ينطلق سليم بسيارته مبتعدا

---
مشهد23								ليل-داخلي
السجن  – غرفة
يجلس مدحت ومعه مأمور السجن  ويبدو على مدحت التوتر
المأمور :
برضه مصر ما تشربش حاجة يا مدحت باشا
مدحت :
شارب قبل ما اجي ومش قادر
المأمور :
بس المشوار طويل
مدحت :
معلهش
يطرق احدهم على الباب ليفتحه فيدخل عسكري ومعه   يحي فينهض مدحت ليسلم على يحي
مدحت :
ازيك يا عم يحي
يحي :
ازيك يا مدحت باشا
ينهض المأمور
المأمور :
هرجعلك بعد شوية
يخرج المأمور بينما يجلس الاثنان
مدحت :
ازيك يا عم يحي
يحي :
انا الحمد لله يا ابني .. انت عامل ايه وطارق
عامل ايه ؟
مدحت :
هو ما بيجلكش ولا ايه ؟
يحي :
انا مانعه .. وضعه حساس .. وهو بيحط رجله في اول طريق مستقبله .. مالهاش لازمة يتلط بيا
مدحت :
ربنا يخليكوا لبعض ... هو كويس .. انت عارف اني مش متدين قوي فمبسمعوش  .. بس اللي انا فاهمه ان كل الميكروباصات مشغلة خطبه
يحي :
الحمد لله
مدحت :
اؤمرني ياعم يحي .. انا اول ما قالولي انك عايزني .. طلبت زيارة وجيت على طول
ينظر يحي الى عيني مدحت قليلا
يحي :
انا مش عايز اكتر من حقي
مستغربا
مدحت :
يعني ايه ؟
يحي :
انت فاهم كويس قوي .. اني عارف ان انت اللي هربت الست القوادة من الحبس .. وانا يومها سكت عشان ما كنش ينفع اتكلم .. وهو كله حاجة عدت والموضوع هدي.. وخلاص انا شيلتها بس  زي ما قولتلك .. انا عايز حقي .. عايز تمن الحبسة .. قرشين احطهم في البنك .. ما هو انا هطلع لا في معاش ولا في شغل
بحدة
مدحت :
انت اتجننت يا يحي ولا الحبسة اكلت دماغك
يحي :
لا دي ولا دي .. انا عارف انا بقول ايه .. وانت عارف ان كلامي صح .. اه  ما اقدرش اثبته .. بس على الاقل ابني هيصدقني
يصمت محدت وهو ينظر الى يحي الذي ينهض ليتجه الى الباب ويطرق عليه
يحي :
حدد انت الرقم .. ومش هفاصل معاك يا ... يا مدحت

---
مشهد24								ليل-داخلي
مطعم
مطعم راقي يجلس فيه عدة زبائن بينما يجلس في احد الاركان نور وسليم بينما في الخلفية نسمع موسيقى هادئة reflection of passion  for yanni
نور :
معجب ؟.. يا حسرة ده همه فيلمين تلاتة و دور بس اللي فيهم عدل
سليم :
الموهبة مش محتاجة ميت دور
نور :
موهبة .. اه .. ما تجيبلي دوغري احسن .. انا من الناس اللي بيجوا بالدوغري
سليم :
وهو في اكتر من كده دوغري .. من ربع ساعه ما كناش نعرف بعض .. دلوقتي قعدين نتعشا
نور :
اه  ده انت هتغلبني .. طب بقولك ايه محفظتك مليانة ؟
بثقة
سليم :
اكيد
نور : طيب
تنهض نور مبتسمة وتتكلم برقة وبصوت مرتفع قليلا
نور :
I am so sorry .... اني بزعجكوا .. انا النهارده عيد ميلادي والنهارده سمعت احلى خبر في حياتي في بيبي جاي في الطريق .. فبليز انا حابة اشارك الدنيا كلها فرحتي .. فارجوكوا انا عايزة اعزم كل الرستوران على العشا
يهمم رواد المكان فتمثل نور الرقة الشديدة وهي تضع يدها على بطنها
نور :
بليز مش عشاني … it is for him
ينظر لها سليم بدهشة بينما تعود نور لتجلس امامه وتطرق بأصابعها
نور :
متر .. ال menu
ثم تنظر الى سليم
نور :
كنا بنقول ايه يا ... هو انت اسمك ايه ؟

---
مشهد 25									ليل- داخلي
شقة نهال   –  غرفة نهال
تجلس نهال على مكتب بالغرفة وقد وضعت امامها هيدفون فضى اللوم ماركو سونى وامسكت في يدها شريط كاسيت خارج منه الشريط الفضي  و قلم و ووضعت القلم في دائرة الشريط واخذت تلفه ببطئ حت استوى الشريط البني بداخله  ووضعت الشريط داخل الكاسيت و ووضعت السماعات على اذنيها وادارت الشريط  ثم امسكت بالقلم ونظرت الى الورقة امامها وكتبت بسم الله الرحمن الرحيم

---
مشهد 26									ليل- داخلي
امام باب شقة نهال
تصعد نور على السلم لتجد سليم في انتظارها امام شقة نهال
نور :
لا انا كده بقى بدات اخاف .. واخرك معايا الجزمة .. انت عايز  مني ايه ؟
وهو يناولها  شال
سليم :
نسيتي ده في المطعم .. جيت ادهولك
نور :
وانت عرفت اني جاية هنا ازاي ؟
سليم :
انا اقدر اعرف كل حاجة
ثم يتركها وينزل على السلم ولكنه يتوقف كأنه تذكر شيء فيخرج من جيبه وردة حمراء
سليم :
وكمان نسيت اديكي دي
يتركها وينزل بعد ان اخذت منه الوردة واخذت تتابعه ثم تضع يدها على الجرس لترن وهي مازالت تتابعه

---
مشهد 27									ليل- داخلي
شقة نهال   –  غرفة نهال
تدخل نور الى غرفة نهال التي كانت تجلس على مكتبها وعلى اذنيها سماعة الهيد فون وتجري بسرعه على الشباك لتفتحه وتقف تنظر من خلاله
تستغرب نهال بشدة وتخلع السماعات
نهال :
في ايه  يا نور
نور :
مش عارفة.. واحد طلعلي كده من تحت الارض .. مخليني .. مش .. مش عارفة يا
نهال
نهال :
ده مي نده اللي مخلي نور توفيق مش على بعضها كده .. ده  انا ادفع نص عمري واشوفه
تنهض نهالى لتقف بجوار نور في الشباك وتنظر الى الشارع الخالي ثم تنظر الى الوردة في يد نور
نهال :
وهو اللي مديكي الوردة دي ؟
تهز نور رأسها بالايجاب
نهال :
واضح ان الموضوع كبير .. الا ايه صح اللي فكرك بيا ؟
نور :
جيالك في شغل
تضحك نهال
نهال
: هتضربي مين وعايزاني انشر
نور :
لا انا عايزاكي في حاجة تانية ... انا خلاص هاخد اول بطولة وبندور على ورق
نهال
: ده خبر حلو قوي .. الف مبروك
نور :
وبصراحة انا عايزاكي انتي اللي تكبيلي السيناريو .. ما حدش هيشوفني صح وهيحطني في الحطة اللي انا عايزها غيرك .. ده غير ان الحكايات اللي بتقعدي تحكهالي وانت محششة كانت بتبقى تحفة
تنظر نهال الى الباب
نهال :
صوتك الله يخرب بيتك
ثم تعود تنظر الى نور
نهال :
والله يا نور انتي جايلي في يوم انا اخدة قرار فيه اني ابتدي اكتب اول رواية في حياتي
نور :
شوفتي الفال .. بدل ما تبقى رواية
خليها سيناريو
تبتسم نهال برقة
نور :
همشي انا بقى عشان اتاخرت .. ونتكلم بعدين في التفاصيل
تمشي نور تجاه الباب ومعها نهال بينما نرى نحن الورقة التي كتبت عليها نهال من قبل بسم الله الرحمن الرحيم خالية تماما الا من رسمة وردة

---

## مشهد 28

**الوقت**: ليل | **المكان**: داخلي - 

مكتب فريد هجرس

يجلس فريد خلف مكتبه يتابع حسين الذي اخذ ينظر الى كمبيالات على المكتب

**حسين**:

ايه الكمبيالات دي كلها يا فريد باشا

**فريد**: دي كمبيالات ضد ...

ثم يخرج دفتر شيكات ويرميه امامه

**فريد**:

ودي شيكات بكل ارصدتي في كل البنوك ممضية لحامله .. اخر شيك بس اللي باسمك ... ده مكافئتك

**حسين**:

انا مش فاهم حاجة

**فريد**:

خلال اسبوع من دلوقتي .. تلملي كل فلوسي اللي في البنوك .. مش انت بس اللي تسحب ... وتطلعهم بره البلد بطرقك .. وهنتقابل في روما ..  تسلمني الفلوس .. اسلمك الكمبيالات الضد

**حسين**:

هو في حاجة بتحصل ولا ايه ؟

**فريد**:

وانت من امتى بتسأل .. انت مش ليك شيكاك

**حسين**:

عندك حق

يبدأ حسين في توقيع الكمبيالات

**فريد**:

خلي بالك يا حسين .. انا فريد هجرس ... يعني بلاش شيطانك يلعب بيك .. عشان هجيبك

**حسين**:

يا فريد باشا انا بتاعك لحد  اخر يوم يا في عمري يا في عمرك


---
مشهد29								ليل-خارجي
شارع  امام عمارة نور – سيارة سليم عثمان
تقف نور امام باب عمارتها تنظر الى سيارة سليم عثمان وهو بداخلها
نور :
كده  كتير
سليم :
نسيت اديكي رقم تليفوني
ثم يخرج  ويمدها لها بورقه فتنظر له قليلا ثم تقترب وتتناولها منه بينما يدير هو سيارته
نور :
و رقمي ؟
سليم :
معايا
ينطلق سليم بسيارته مبتعدا بينما هي تنظر اليه وتتابعه

---

## مشهد 30

**الوقت**: ليل | **المكان**: داخلي - 

شقة سليم – الصالة

تجلس نادية نصار تتحدث الى سليم عثمان

**نادية**:

ولو واحشتني وانا في اروبا يا سليم

**سليم**:

هجيلك انا .. لكن انتي ما عتبيش مصر .. والا فلوسك هتروح في الرجلين

**نادية**:

بس انا مش فاهمة  برضه احنا هنستفاد ايه لما فلوسه هتتحط تحت الحراسة

**سليم**:

هنستفاد انه هيطلع اللي تحت البلاطة .. اللي ما حدش يعرف عنه حاجة وهيهربه وده دورك بقى

**نادية**:

ورأفت ؟

**سليم**:

رافت ده سبيه عليا

تنهض نادية

**نادية**:

انا همشي بقى عشان الحق اجهز

تتجه نادية الى الباب وتفتحه ثم تستدير الى سليم

**نادية**:

ما تأذيش رأفت يا سليم


---

## مشهد 31

**الوقت**: ليل | **المكان**: خارجي - 

شارع – سيارة بوكس

نرى رأفت وهو مسحوب من قبل بعض المخبرين وقد تم تغطية عينه  ويقاد الى عربة البوكس

**رأفت**:

طب افهم انتوا واخدني على فين ... اللي بتعملوه مش قانوني وانا هوديكوا في ستين داهية

يقوم احد المخبرين بضربه على قفاه ورميه داخل البوكس


---

## مشهد 32

**الوقت**: ليل | **المكان**: داخلي - 

شقة نور – الصالة

تجلس نور بجوار الهاتف تنظر اليه ثم تنظر الى ساعة يدها بتبرم وفجأة يرن الهاتف فتسرع بمد يدها الى السماعة ولكنها تعود وتوقفها اعلاها قليلا كأنها تنتظر شيء ثم ترد على الهاتف بصوت  نائم

**نور**:

الو ... مين . اعرف صوتك منين يعني .. كنت من باقية عيلتي ..هتقول مين ولا اقفل السكة في وشك .... اه هو انت .. بذمتك في حد يتصل في وقت زي ده ؟

تعتدل نور وتاخذ الهاتف على فخذيها

**نور**:

واحشتك .. لا ده انت بتلعب على تقبل قوي .. يا ابني مش ناوي تجيلي دوغري ؟


---

## مشهد 33

**الوقت**: ليل | **المكان**: داخلي - 

شقة سليم – الصالة

يجلس سليم يتحدث في هاتفه

**سليم**:

وانتي ليه مش عايزة تصدقي ان ده الدوغري بتاعي .. شوفتك عجبتيني ... حابيت اتعرف .. لو مضيقك قوليلي وهختفي من حياتك ... لو مش مضيقك نفطر سوا بكره .. قولتي ايه ؟


---

## مشهد 34

**الوقت**: ليل | **المكان**: داخلي - 

شقة نور – الصالة

تبتسم نور وهي تتحدث في الهاتف

**نور**:

هستناك في جروبي الساعه 10

تغلق نور الخط وتأخذ نفسا عميقا وقد بدا عليها النشوة


---

## مشهد 35

**الوقت**: ليل | **المكان**: داخلي - 

فيلا رأفت    –  غرفة اميرة

يرقد فريد هجرس على الفراش وقد بدا سارحا للغاية بينما تدخل نادية وقد ارتدت ملابس النوم وتتجه لتقف امام الفراش

**نادية**:

الفجر قرب يدن ورافت لسه ما رجعش

**فريد**:

هيرجع هيروح فين يعني

تعتلي الفراش لترقد بجواره

**نادية**:

مش هلحق اسلم عليه قبل السفر

**فريد**:

مش هنتأخر عليكي .. كلها اسبوع وهنحصلك

**نادية**:

خد بالك منه وانا مش موجودة .. انا لاول مرة في حياتي  ابقى قلقانة عليه كده

**فريد**:

وانا مش قلقانة عليا ؟

**نادية**:

اي حاجة هتحصلك يا فريد .. انت السبب فيها .. وانا قولتهالك من يوم ما ربيت دقنك وحجبتني .. اللعب في السكة دي خطر .. وادي اخرتها على اخر الزمن هنتغرب هربانين


---

## مشهد 36

**الوقت**: نهار | **المكان**: داخلي - 

الجريدة –  مكتب صفحة الحوادث

تجلس نهال تكتب احد المواضيع بينما يدخل مدحت عليها لترفع نظرها اليه بدهشة

**نهال**:

مدحت خير في ايه ؟

**مدحت**:

عايزك في موضوع مهم

**نهال**:

ما كنش ينفع في التليفون

**مدحت**:

على اساس انك بتردي

تتناول حقيبتها وتنهض

**نهال**:

طب ياللا ننزل نتكلم في اي حتة

**مدحت**:

لا مش دلوقتي .. ومش لوحدك .. .انا عايز اميرة معاكي


---
مشهد37								نهار-داخلي
شركة انتاج – غرفة
يناول كريم شيك لطارق الجالس امامه
كريم :
تمام كده يا شيخنا
طارق :
تمام يا  كريم
كريم :
بس احنا دلوقتي عندنا مطلب انتاجي .. قبل ما نمضي العقد الجديد
بينما كريم يخرج العقود الجديدة
طارق :
خير ؟
كريم :
انت حنين قوي يا شيخنا .. بتطبطب والكلام ده في الاول بيبقى حلو لكن بعد كده ما بياكولش ... كلامك بيحسس الناس انها هتخش الجنة .. والناس لو حسيت انها هتخش الجنة .. هتبطل تشتري الشرايط .. الناس عشان تفضل محتاجانة .. لازم تحس انها هتخش النار
طارق :
بس انا ما بحبش الاسلوب ده في الدعوة
يفتح كريم الدرج ويدخل العقود مرة اخرى ...
كريم :
حقك
وهو يمد يده لطارق
كريم :
بس كده يبقى الشيك اللي معاك ده حقي
ينظر طارق الى الشيك في يده ويمسح على وجهه بضيق ثم يرفع عينيه لينظر الى كريم
طارق :
بس انا ما بحبش اكفر .. واعمل زي الباقيين
كريم :
يا راجل تكفر ايه .. احنا بس عايزينك تقرص ودانهم شوية.. ها .. قولت ايه ؟
يصمت طارق بلا رد ولكنه يطبق الشيك ويضعه في جيبه فيبتسم كريم وهو يخرج العقود ويضعها امام طارق
كريم :
على بركة الله

---

## مشهد 38

**الوقت**: نهار | **المكان**: داخلي - 

مباحث امن الدولة –  مكتب سليم عثمان

نرى سليم عثمان جالس خلف مكتبه  و ويجلس امام المكتب رأفت

**سليم**:

انت متهم  بتأسيس خلية شيوعية  و التخطيط لقلب نظام الحكم .. والمشاركة في التخطيط لاحداث الامن المركزي

**رأفت**:

انا عايز المحامي بتاعي

**سليم**:

وحياة امك .. اما تبقى تروح النيابة تبقى تطلب محامي .. رد على السؤال

**رأفت**:

لو عندك ادلة ضدي .. مش هتحتاج رد .. ولو ما عندكش وده اللي انا متأكد منه ردي برضه مالوش معنى

يبتسم سليم وهو يفتح ملف امامه

**سليم**:

ايه رايك في اسامي الناس اللي في الخلية واسامي الناس اللي بتتعامل معاهم وبتمولهم في اي جهة ده غير الشيكات  اللي بتخرج باسمك  وغير الصور دي

يرمي سليم بعض الصور امام رافت الذي يلتقطها وينظر اليها بريبة  وصدمة شديدة ثم ينظر الى سليم هامسا

**رافت**:

ازاي

يضحك سليم بقوة

**سليم**:

يالللا بقى يا شاطر امضي على المحضر ..خلينا نخلص دي قضية ما تقفلتش من  3 سنين

**رأفت**:

انا مش همضي على حرف الا في وجود المحامي بتاعي

غاضبا

**سليم**:

يووووووه

ثم يضغط على احد الازرار فيدخل شخص

**سليم**:

خدوه للمحامي بتاعه


---

## مشهد 39

**الوقت**: نهار | **المكان**: داخلي - 

زنزانة

نرى رأفت مربوط و تم تغطية عينيه واخذوا مجموعة من المخبرين في تعذيبه بقسوة واضحة


---

## مشهد 40

**الوقت**: نهار | **المكان**: داخلي - 

المسجد

يجلس طارق في مكانه في المسجد يستعد لالقاء الخطبة بينما  يقف كريم في الخلفية يتابعه ويبدو ان طارق في متوتر بشدة ثم ياخذ نفسا عميقا ويبدأ

**طارق**:

*عباد الله: إننا في زمن تتلاطم أمواجه بأنواع الشرور, وكثيراً ما يتعرض المؤمن فيه لموجات كلها فتن وبلاء وزور, من أشدها وأخطرها فتنة النساء التي خشيها علينا نبينا عليه الصلاة والسلام، والتي حذرنا منها بقوله في الحديث الصحيح: [ إن الدنيا حلوة خضرة، وإن الله مستخلفكم فيها فينظر كيف تعملون، فاتقوا الدنيا واتقوا النساء، فإن أول فتنة بني إسرائيل كانت في النساء.. فاتقوا الله أيها الإخوة المؤمنون، واحذروا الخلوة بأي امرأة ليست بمحرم، احذروا متابعة النظر فيما لا يحل، احذروا الخلوة بما لا يحل، احذروا الاستماع إلى الأصوات الفاتنة والداعية لتحرك الغرائز مما لا تحل من النساء*


---

## مشهد 41

**الوقت**: نهار | **المكان**: داخلي - 

شقة سليم – الصالة

تدخل نور الى الصالة وتلتفت الى سليم مبتسمة

**نور**:

احنا متفقين نفطر  في جروبي .. مش نفطر في شقتك .. ولا مامتك عيانة وعايزة تشوفني

**سليم**:

لا .. بس عايز افطر من ايدك .. وما كنش ينفع نروح شقتك .. فقولت ناجي هنا .. ولو عايزة  ما نقفلش الباب .. ما نقفلوش

تتجه نور لتغلق الباب

**نور**:

نور توفيق ما تخافش من ابواب مقفولة .. لان ما تخلقش اللي يغصبها على حاجة


---

## مشهد 42

**الوقت**: نهار | **المكان**: داخلي - 

المسجد

يجلس طارق في مكانه في المسجد وقد مخنوقا متوترا وبدا صوته مخنوقا للغاية وهو يكمل الخطبة

**طارق**:

إنما النـساء أغـلال فـ ليختر أحدكم غـِلا ً ليده وعنقه ! أيها المسلمون بعض النساء  اشد خطرا  عليكم من اعدائكم فاحذروا أن يغلبنكم على أموركم فـ((لن يفلح قوم ولّوا أمرهم امرأة))  ، و((إنما هلكت الرجال حين أطاعت النساء))  ((ما رأيت من ناقصات عقل ودين أغلب لذي لب منكن))


---

## مشهد 43

**الوقت**: نهار | **المكان**: داخلي - 

مباحث الآداب – مكتب مدحت

يقف مدحت امام كل  من اميرة ونهال الصامتتان  ينظران اليه  وقد شردت عيني اميرة

**مدحت**:

انا ما حكتلكوش عشان تسكتوا .. انا جايبكوا هنا عشان تشوفوا حل

**اميرة**:

انا ممكن اطلب من رافت فلوس ندهاله

**مدحت**:

وانتي فاكرة انه هيسكت .. انا ما سبتش دليل ومتاكد .. هو شاكك وابتزازه ده عشان ياكد شكه وساعتها هيفضحنا .. عم يحي ما كنش بيقبل على نفسه جنيه سحت .. اللي بيعمله ده  مش اكتر من خية

**نهال**:

طب ما تتصرف يا مدحت

**مدحت**:

لا .. .اسمعها منكوا انتوا الاتنين .. تقولها بلسانكوا .. تشاركوني فيها .. عشان بعد كده ما يتقليش انا بحقد وبنتقم

تنظر كل من اميرة ونهال الى بعضهما البعض بتوتر ثم ينظرا الى مدحت ويتحدثا معا

**نهال و اميرة**:

سكته يا مدحت

**اميرة**:

ارجوك يا مدحت .. اعمل اي حاجة بس لازم يسكت


---

## مشهد 44

**الوقت**: نهار | **المكان**: داخلي - 

المسجد

يجلس طارق في مكانه في المسجد وقد ادمعت عينيه بشده وهو ينهي الخطبة

**طارق**:

فمن عرف أنهن فتنة حذر أن يهلكنه، والسعيد من وعظ بغيره، والشقي من وعظ به غيره، فاتقوهن واحذروهن

ينهض طارق من مكانه ويمد خطاه بسرعة الى مدخل الحمام بينما ينظر له كريم بدهشة


---

## مشهد 45

**الوقت**: نهار | **المكان**: داخلي - 

المسجد – الحمام

يجلس طارق على قعدة الحمام وهو يرتدي ملابسه وقد اخذ يبكي بهيسترية شديدة فيطرق كريم على الباب من الخارج

**صوت كريم**:

في حاجة يا طارق ؟

يرفع طارق رأسه ويمسح دموعه  ويتحدث بصوت مخنوق

**طارق**:

لا يا كريم ... انا بس مصدع شوية

**كريم**:

اجبلك دكتور ؟

**طارق**:

لا اناهبقى كويس

**كريم**:

طب ايه تحب نأجل تسجيل الدرس التاني

يصمت طارق قليلا ثم يأخذ نفسا عميقا

**طارق**:

ياريت .. ياريت


---

## مشهد 46

**الوقت**: ليل | **المكان**: داخلي - 

شقة نور – غرفة النوم

تقف نور امام المراة وقد ارتدت فستان سواريه واصبحت في قمة الاناقة تتراقص وتغني مع صوت عمرو دياب الخارج من الكاسيت مغنيا اغنية حبينا

**نور**:

خدنا في بحر الاحلام ... والقلب ما هوش عوام .. ما خلاص مش عايزة كلام .. الشوق صاحب ليالينا

يرن جرس الباب فتستغرب نور وتغلق الكاسيت وهي تتجه الى الباب


---

## مشهد 47

**الوقت**: ليل | **المكان**: داخلي - 

شقة نور – الصالة

تفتح نور الباب لتجد طارق فتذهل لثانية ثم تبتسم ابتسامة واسعة

**نور**:

شيخنا .. ينيلك .. ده  انا نسيت شكلك

**طارق**: انا اسف اني  جاي من غير ميعاد

**نور**: ايه يا طارق عيب اللي انت بتقوله ده  بيت .... اختك

ثم تضحك ضحكتها المعتاد فيبتسم طارق رغم عنه بينما هو يدخل

**طارق**:

بس مش عايز اعطلك شكلك خارجة

**نور**:

وزارة الخارجية عاملة حفلة بمناسبة تحرير طابا .. وانا معزومة اصلي بقيت من علية القوم .. بس لو ما فضتلكش افضى لمين

؟

**طارق**:

انا جاي عايز نصيحتك


---

## مشهد 48

**الوقت**: ليل | **المكان**: داخلي - 

فيلا رأفت    –  غرفة المكتبة

يتحدث فريد في الهاتف الارضي

**فريد**:

يعني ايه ما تعرفش عنه حاجة يا حسين ... انشقت الارض وبعته؟ ... لا اميرة برضه ما تعرفش عنه حاجة .. ربنا يستر ... المهم انت جاهز ... تمام انا مستنيك عشان نتفق على كل التفاصيل  .. رن كتير عشان اسمعك عشان مشيت الخدامين


---

## مشهد 49

**الوقت**: ليل | **المكان**: داخلي - 

شقة حسين يعقوب – الصالة

يقف حسين امام حقيبة كبيرة بها الكثير من الاموال وينظر لها بابتسامة شرهة ثم يغلقها ويتجه الى المائدة الموضوع عليها قفاز جلدي ومسدس ويقف ينظر اليهم قليلا ثم يتناولهما


---

## مشهد 50

**الوقت**: ليل | **المكان**: داخلي - 

شقة نور – الصالة

تجلس نور بجوار طارق الذي بدا مضطربا للغاية وهي تنصت اليه ثم تتحدث

**نور**:

بص يا طارق يا ابن الحلال ... انا ماليش الا في الدوغري .. انا اه اللي عرفتك على كريم واللي جبتلك الموضوع كله .. بس انا مش اكتر من وسيط ويعلم ربنا اني كنت عايزة مصلحتك .. وكريم ما خدعكش ولا ضحك عليك .. بس دي مش سكتك .. انت مش شايف نفسك فيها يبقى الحل ايه

**طارق**:

ايه ؟

**نور**:

شيل ده من ده .. يرتاح ده عن ده

**طارق**:

بس انا محتاج الفلوس

**نور**:

حقك .. بس انت عندك فريد هجرس انا سامعة انك شغال معاه

**طارق**:

فريد هجرس شغله مبني على اني بقى ليا اسم و والناس بتثق فيه

**نور**:

محلولة .. روح احكيله .. وهو لما هيعرف ان شغله هيتأثر هيحلها .. مش بعيد هو ينتجلك

يرن جرس الباب فتبتسم نور وهي تنهض

**نور**:

كويس .. هعرفك بحد لطيف قوي

تفتح نور الباب ليدخل سليم عثمان وهو يرتدي بدلة  رسمية

**سليم**:

اتاخرت عليكي ؟

**نور**:

لا خالص

ثم ينظر الى طارق باستغراب فتشير له نور

**نور**:

اعرفكوا ببعض .. طارق يحي .. سليم عثمان

يتجه الاثنان الى بعضهما مبتسمان ويسلما على بعض بحفاوة


---

## مشهد 52

**الوقت**: ليل | **المكان**: داخلي - 

مكتب فريد هجرس – مكتب السكرتيرة

يقف طارق امام السكرتيرة

**السكرتيرة**:

لا اظنه في البيت يا شيخ طارق

**طارق**:

خلاص هعدي عليه بكره

**السكرتيرة**:

بتهيألي تروحله البيت احسن لاننا من بكره اجازة لمدة شهر .. عشان سمعت انه مسافر


---

## مشهد 53

**الوقت**: ليل | **المكان**: داخلي - 

فيلا رأفت    –  الهول

يدخل طارق الى الهول المفتوح بابه باستغراب وفجاة يسمع صوت طلقة  رصاص اتية من غرفة المكتبة


---

## مشهد 54

**الوقت**: ليل | **المكان**: داخلي - 

فيلا رأفت    –  غرفة المكتبة

يقوم حسين يعقوب بمسح اثار يده من  على المسدس بعد ان ارتدى القفاز ويهم على فريد القتيل ليضع المسدس في يده في لحظة فتح باب المكتبة  ودخول طارق ليشاهد ما يحدث


---
مشهد 55								ليل- داخلي
شقة اميرة   – الصالة
تجلس اميرة بجوار  سمرة يتابعان نشرة التاسعة والتي تنقل وقائع رفع محمد حسني مبارك للعلم المصري فوق طابا
اميرة :
انتي تعرفي ايه ومخبياه عني يا امة ؟
سمرة :
ما اعرفش حاجة يا بنت بطني
اميرة :
رأفت فين يا امة ؟

---

## مشهد 56

**الوقت**: ليل | **المكان**: داخلي - 

زنزانة

نرى رأفت مربوط و تم تغطية عينيه واخذوا مجموعة من المخبرين في تعذيبه بقسوة واضحة وقد سالت الدماء من كل جسمه واخذ يصرخ بالم


---

## مشهد 57

**الوقت**: ليل | **المكان**: داخلي - 

زنزانة 2

نرى يحي جالس على الارض وحده في الزنزانة بينما تفتح الزنزانة ويدخل اليها عدة رجال يقفوا في ترصد ليحي


---

## مشهد 58

**الوقت**: ليل | **المكان**: داخلي - 

بهو

نرى مجموعه بشر في حفلة يرقصون على انغام هادئة كلاسيكية ونرى من ضمنهم نور وسليم يرقصون في هدوء ويبدو على نور السعادة بينما يقترب منهم شخص يبدو عليه الاهمية ونفهم انه يستأذن من سليم ان يراقص نور فيتركها له سليم وسط دهشة واستغراب نور التى اخذت تتابعه وهو يبتعد وهي ترقص  ثم يستدير ليقف ويتابعها وهو مبتسما ابتسامة هادئة


---
مشهد 59									ليل- داخلي
شقة نهال  – غرفة نهال
تجلس نهال على مكتبها تكتب باندماج وقد وضعت الهيد فون بجوارها بعد ان خلعت منه السماعات فيخرج صوت شادية منه مغنيا اغنية "سينا رجعت كاملة لينا " والتي ستصاحبنا في المشاهد القادمة

---

## مشهد 60

**الوقت**: ليل | **المكان**: داخلي - 

زنزانة

نرى رأفت مربوط و تم تغطية عينيه واخذوا مجموعة من المخبرين في تعذيبه بقسوة واضحة وقد سالت الدماء من كل جسمه واخذ يصرخ بالم  بينما في الخلفية صوت شادية يغني بسينا رجعت كاملة لينا


---

## مشهد 61

**الوقت**: ليل | **المكان**: داخلي - 

زنزانة 2

نرى يحي وقد اخذ الرجال في ضربه بشدة وعنف بينما الاغنية في الخلفية


---

## مشهد 62

**الوقت**: ليل | **المكان**: داخلي - 

فيلا رأفت    –  الهول

نرى حسين يمسك رأس طارق ويضربها في الحائط بعنف شديد  بينما الاغنية دائرة في الخلفية ولكنه يسمع حركة ما في الخارج فيترك طارق ليسقط ارضا ويجري تجاه المطبخ


---
مشهد 63 ( الفينالة ) 								ليل- داخلي
شقة اميرة   – الصالة
نرى سمرة تشعل نار السبرتاية امامها وبجوارها اميرة شاردة بينما سمرة مبتسمة وهي تتابع شادية على الشاشة تغني سينا رجعت كاملة لينا  بينما نرى السندرة وكأنها شاهدة على ما يحدث
نهاية الشعلة السابعة
